A Sara, impavida esploratrice dei più squallidi meandri del multiverso
letterario, dedico questo sollievo da tanta schifezza.

Sarò onesto: scrivere questo libro è stato snervante.

Ho sempre avuto difficoltà a portare a termine i miei sforzi; non tanto
perché non riesco a mantenere il focus sulla stessa cosa abbastanza a
lungo da finirla, quanto per la mia tendenza a rimandare il più
possibile quello sgradevole momento in cui sono costretto a confrontarmi
con gli altri.

Io detesto gli altri. Non l'ho mai nascosto; perché dovrei? C'è chi odia
i broccoli, chi odia la vicina rompipalle, chi le giornate di pioggia.
Io invece odio la gente.

Davvero.

Prima di questo, ho scritto un altro libro che avevo serenamente
intitolato "Odio la Gente".

Fate un po' voi.

Comunque, va da sé che la mia misantropia mi ha privato del rinforzo
positivo che i complimenti e gli incoraggiamenti possono fornire e sì,
lo confesso: per quanto ami la solitudine, costringersi a perseverare è
stato molto, molto difficile.

Ci sono stati momenti in cui ho pensato di lasciar perdere per un po',
di serbare la scrittura per quando sarei stato più vecchio e forse più
paziente. In effetti l'ho fatto, millantando a me stesso l'impellenza
di altre attività: ho composto, registrato e prodotto molta musica, ho
affilato le armi che mi permettono di combattere nel mondo del lavoro,
ho dato vita a varie cose che poi ho lasciato perdere, insomma, ho
scovato altri modi più o meno utili per occupare il mio tempo.

Questo libro è sempre stato lì ad attendermi, fermo, cheto e paziente,
spronandomi con la sua sola esistenza a fare qualunque altra cosa non
fosse dedicargli un pizzico d'impegno.

Lasciamo perdere. Se ora stai leggendo questa prefazione, significa che
ho finalmente portato a termine questa impresa.

Evviva me!

Prima che proseguiate nell'errore di addentrarvi nel mio inferno, mi
sembra doveroso premettere che non sono propriamente uno scrittore.
Insomma, de facto lo sono, visto che state leggendo quello che pare
proprio un libro; diciamo che mi posso considerare scrittore allo stesso
modo in cui posso considerarmi musicista, cioè hobbista autodidatta e
restio al confronto.

Spero proprio di essere riuscito a non commettere almeno gli errori più
stupidi e, se li ho commessi lo stesso, spero che questo non rovini
l'esperienza di lettura che questo romanzo vuole offrire.

In ogni caso, ormai eccoci qui.

Vi aspetta una serie strana e malsana di sensazioni e sentimenti,
malamente impacchettata in discorsi con poco capo e ancor meno coda.

Entrerete nella testa dei miei personaggi, e di riflesso entrerete nella
mia. Non vi invidio, ragazzacci: essere me è oltremodo faticoso. Se
proseguirete nella lettura, molto presto capirete il perché.

Un'intera sezione per i ringraziamenti? Boia. In realtà, devo
ringraziare pesantemente soltanto due persone.

Sara Carusi, che è ancora oggi la mia fidanzata nonostante tutto
questo. Questa meravigliosa ragazza si è prestata a una continua
discussione costruttiva favorendo lo sviluppo della trama e ha proposto
idee riguardo ai capitoli più significativi. Grazie rospetta, senza di
te questa cosa sarebbe stata molto più difficile.

Mia Madre™, che non vuole essere nominata per ragioni che in tutta
sincerità considero ridicole, ha meticolosamente letto e riletto tutta
l'opera in cerca di errori e orrori, nonostante ne fosse palesemente
disgustata. Grazie ma', sei stata fin troppo paziente con questo mio
delirio.

Inoltre, mi sento quantomeno in dovere di citare anche i Quattro
Lorenzi, che hanno passivamente foraggiato la mia ispirazione per la
creazione di alcuni personaggi: in ordine sparso, Gianassi, Govi,
Bordoni e Lucchetti.

E soprattutto, senza curarmi di quanto questa cosa suonerà cliché, ci
tenevo a farti sapere che il mio ringraziamento più grande va proprio a
te, lettore o lettrice. Spero di essere stato in grado di produrre un
qualcosa che ti possa far considerare ben speso il tempo che impiegherai
a fruirne.

In questo libro ho riversato molti aspetti di me: mi fa piacere che tu
mi permetta di condividerli con te.

Fabio si tormentava la barba. L'aria salmastra di Barcellona la rendeva
crespa e stopposa, e lui non riusciva proprio a sopportarla.

Pensò delle brutte parole e ricacciò un ricciolo ribelle nel groviglio
che popolava il suo mento. Non poteva farci niente, non riusciva a
togliersi le mani da barba e capelli: erano lunghi e folti, prudevano da
impazzire. Il rasoio era stato un fedele amico per gran parte della sua
vita, ma le circostanze gli avevano imposto un improvviso e radicale
cambio di aspetto; sempre nervoso e privo di pazienza, Fabio si trovava
in seria difficoltà.

Senza perdere d'occhio la coppia che stava seguendo, cercò di distrarsi
dal suo tormento con una sigaretta.

Non era affatto un fumatore incallito, anzi, di solito non fumava quasi
mai; tuttavia si era sempre concesso il lusso di avere il pacchetto in
tasca, più per la gioia dei suoi amici che per la sua. Neanche la
solitudine lo aveva convinto a privarsi del suo accessorio e, visto che
da qualche tempo nessuno gli scroccava più le sigarette, era finito a
fumarsele tutte da solo. Mal sopportava il saporaccio in bocca, l'arsura
e la tosse, ma erano disagi trascurabili se confrontati alla strana
sensazione che dava il succhiare pulviscolo rovente da un bastoncino. 

E poi Fabio era morto, almeno per quanto ne poteva sapere il resto del
mondo, e ai morti fumare non fa male.

I suoi bersagli finalmente si mossero.

Con snervante lentezza, si alzarono dalla panchina su cui le loro
natiche riposavano da almeno un'ora.

«Oh, e l'era l'ora, serpe d'Id...» imprecò Fabio nel suo
caratteristico vernacolo. Odiava aspettare le persone, anche quando
doveva derubarle.

Senza pensarci, si tastò la cintura e sospirò; l'arma che portava era
ben nascosta alla vista, ma il contatto fra il metallo e la nuda pelle
gli ricordava costantemente di esserne in possesso. Non si sentiva
sicuro a portare in giro quella pistola: non aveva mai infranto la legge
prima di allora, eccetto stupidaggini come il codice della strada e il
divieto di possedere droghe leggere.

"Cazzate", pensò. Non c'era più tempo per vuoti timori o scrupoli
morali; la decisione era già stata presa, la strada imboccata.

Si avvicinò alla coppia con goffa discrezione.

Li aveva seguiti per tutto il pomeriggio, senza perderli di vista un
momento: erano certamente dei turisti, entrambi sui quarant'anni, forse
sposati e di certo facoltosi. Americani? Inglesi? Qualunque fosse la
loro provenienza, era ovvio che si trattasse di una classica coppia di
ricconi in vacanza, annoiata e già pentita di aver abbandonato il limbo
dorato da cui proveniva.

In altre parole, sulle loro teste svettava un'appariscente insegna con
su scritto DERUBATECI.

Sarebbe bastato tenerli d'occhio e aspettare il momento più adatto per
rubare le metaforiche caramelle a quell'ancor più metaforico bambino
--- ma il sole era già tramontato e Fabio stava per perdere la pazienza.

Finalmente, i due turisti entrarono in una piccola pineta deserta e poco
illuminata accasciandosi poi su una panchina, evidentemente esausti per
aver trasportato le loro membra per duecento metri.

Fabio fremette: era quella la sua occasione!

Come se non stesse aspettando altro, il cuore gli saltò in gola. Inspirò
profondamente cercando di calmarsi, si morse il labbro inferiore e
assaporò il salmastro che la brezza ci aveva depositato. Da quando il
sole era calato, il vento marino non era più fresco sollievo, ma
pungente fastidio. In qualche strano modo, quei ventosi spilli gelidi lo
eccitavano, evocando un freddo inconfondibilmente estivo che lo
stuzzicava nel profondo.

Guardò attraverso i rami dei pini, rivolto verso un cielo che sovrastava
fin troppe persone.

Questa volta doveva andare fino in fondo e premere quel grilletto. Non
tanto per provare la pistola --- quello lo avrebbe fatto comunque, in un
modo o nell'altro --- ma per testare sé stesso. L'avventura che
intendeva intraprendere imponeva la capacità di uccidere a sangue
freddo; Fabio ne era in grado?

Certo che assassinare due innocenti non era proprio il massimo per
iniziare; forse sarebbe stato più facile giustiziare un omicida, uno
stupratore, oppure un politico, perché no.

Non era importante.

Le amebe che aveva preso di mira rappresentavano molte cose che Fabio
odiava. Sarebbe stato il battesimo del fuoco, la prova perfetta per
temprarlo definitivamente: uccidere ciò che lui aveva deciso essere
indegno di esistere.

Fabio, nel profondo, sapeva benissimo che l'unica ragione del suo odio
per quei due turisti era l'invidia: loro erano ricchi e senza
preoccupazioni, lui no. Sarebbe bastata quella pseudo colpa a
giustificare la loro esecuzione?

Decise che era tempo di agire e non di pensare.

Estratta l'arma e tolta la sicura, si avvicinò alla coppia più
silenziosamente che poté. La sua cautela fu inutile visto che una delle
sue vittime aveva preso a starnazzare inviperita contro l'altra.

«I ain't gonna eat in that shack!» berciava la snob. Il tintinnio
degli ammennicoli appesi alle sue braccia avrebbe sovrastato perfino il
chiasso di un carro armato.

«Dear, it's a de---» provò a rispondere l'uomo, ma altre urla lo
chetarono.

«I ain't gonna eat there! Go find a real place!» proseguì lei.

Fabio era già stufo di quel chiasso. Fece un bel respiro e si manifestò
con l'arma in mano.

«You ain't gonna eat any fuckin' where, if you don't shut the fuck
up!» eruppe, sfoggiando un perfetto inglese da film d'azione.

La donna strillò alla vista della pistola.

L'uomo sgranò gli occhi e squadrò con apprensione il suo aggressore,
senza emettere alcun suono.

«Gimme money, quick. No time to waste.» li aggredì Fabio.

Nessuno reagì.

«Don't be a motherfuckin' cunt» fece Fabio, impaziente. «You are
rich and I'm not. I've got a weapon, you don't. Can't you see how
things combine? Come on! Your money for my clemence.»

Per l'effetto che ebbero le sue parole, avrebbe potuto parlare alla
panchina.

«I said: your money...» ripeté, mimando i soldi con la mano libera,
«...for my clemence. Don't you think it's a good deal?»

I due non emisero alcun suono.

L'atmosfera si fece così densa che Fabio si stupì di riuscire ancora a
respirare. Perché nessuno faceva niente? Possibile che i due non
avessero capito perché avevano una pistola puntata contro? La situazione
non avrebbe potuto essere più chiara: Fabio li stava minacciando per
estorcergli del denaro. Non riusciva proprio a capire perché le sue
vittime se ne stesserò lì, pietrificate, invece di sbrigarsi a
consegnare il malloppo per aver salva la vita.

"Mostro d'Id...! Che ti mòvi?" imprecò nella sua testa. Una furiosa
impazienza si stava impossessando di lui; forse era il caso di essere
ancora più palesi.

Puntò la pistola dritta in mezzo agli occhi dell'uomo e cominciò a
contare.

«Five.»

«Four.»

«Three.»

Poco prima del due, con tremenda lentezza, l'uomo annuì.

Fabio sorrise, visibilmente sollevato. Abbassò l'arma e tese pronto la
mano, stampandosi in volto un falsissimo sorriso da venditore porta a
porta.

Tuttavia, prima che anche un solo euro potesse atterrare sul suo palmo,
successe qualcosa di incredibile.

La donna trasse un enorme respiro, scoccò al suo uomo uno sguardo di
puro disprezzo e gli tirò un sonoro schiaffo, cominciando a strillare
furiosa.

«Are ya givin' up?! This' the way you are protectin' me?! Fight like
a man, protect me!»

Fabio rimase completamente spiazzato dall'assurdità della scena e
scoppiò a ridere: quello proprio non se l'era aspettato.

Non era il momento di distrarsi: passato il disorientamento iniziale,
puntò con fermezza la pistola verso la signora imbizzarrita.

«I want nothing from you, you maggot!» le disse, divertito.

Lei si chetò all'istante.

«Shut up and let your man give me some money», proseguì. «Be happy
for I'm not raping you...»

La donna si impietrì di nuovo, terrorizzata, e la situazione parve
finalmente risolversi: l'uomo estrasse dei soldi dal suo costoso
portafogli e li depose a terra.

Fabio intimò alla coppia di stare indietro e li raccolse, soffermandosi
a contarli.

Non soddisfatto, si rivolse all'uomo: «I saw what you did, you still
got some. Would you mind giving me another green one? Come on, I bet you
earn one of these in a day.»

Lui obbedì senza proferire parola.

La povera stolta invece, forse innescata dalla vista di Fabio che
contava i soldi che avrebbe voluto spendere lei, non riuscì a
trattenersi: con un teatrale, grazioso movimento, percosse con la borsa
il suo compagno in un improvviso slancio di follia isterica.

L'uomo non reagì, anzi, si limitò a sospirare, forse sollevato per aver
avuto salva la vita.

Fabio rise di nuovo; si sentiva molto più leggero ora che avvertiva la
presenza dei soldi nella tasca. Il suo proposito omicida era ormai
ridotto a un bizzarro ricordo. Perché mai avrebbe dovuto ucciderli?
Aveva già quello che voleva.

Prima che realizzasse quanto fosse stupido intrattenersi ancora con le
sue vittime, parlò alla donna: «Leave him alone! He was robbed. Can you
please shut the fuck up?»

L'aria si congelò di nuovo e l'uomo lo guardò, spaventato come mai era
stato fino ad allora.

Cosa diavolo stava per succedere?

La donna emise un orrendo sibilo e, senza alcun preavviso, si scagliò su
Fabio, sputandogli addosso e cominciando a insultarlo con i suoi
starnazzi.

Lui fece un balzo indietro, confuso dall'improvvisa aggressione, ma ben
pronto a reagire.

«Cazzo fai, o' rintrona'a?!», ringhiò. Senza la minima esitazione,
sferrò un dignitoso yoko-geri che la spinse indietro di parecchi metri.

Il danno era fatto: l'azione improvvisa, come l'odore del sangue per
uno squalo, aveva evocato in Fabio un pericoloso istinto predatorio che
neanche lui sapeva di avere.

Come se fosse riuscito a fiutare l'imminente pericolo, l'uomo fece uso
della parola per la prima volta.

«Cecilia, quiet!» ordinò.

La sua voce profonda e inaspettatamente ferma risuonò nel parco in una
sorta di inquietante eco.

La folle si zittì immediatamente, ma era troppo tardi.

In uno di quei rari momenti in cui l'azione bypassa completamente
l'intelletto, Fabio puntò la sua nove millimetri silenziata sulla donna
e sparò. Non fu rumoroso, non fu spettacolare: non fu niente più che un
banale gesto.

Il colpo produsse solo un sordo squittio, simile a un violento starnuto.
Pochi avrebbero potuto identificare quel rumore per quello che era
realmente.

La figura snella della donna prese a contorcersi a terra, colpita sul
fianco.

Non urlava più: piangeva.

Resosi conto di ciò che aveva fatto, Fabio fu pervaso da un intenso
panico. Fissò lo sguardo sul corpicino esile che aveva appena ferito; lo
vide piegarsi dal dolore, macchiarsi di sangue. Fece appello a tutta la
sua forza di volontà per imporsi di restare ragionevole, ma fu inutile:
il suo istinto lo portò a pensare che, in fondo, niente di irreparabile
era ancora stato fatto, che quella tizia non sembrava ferita così
gravemente, che lui avrebbe potuto ancora salvarsi, redimersi.

Senza pensare, si leccò le labbra appiccicose di salmastro e gli parve
di assaporare le lacrime della sua vittima.

Il panico si trasformò immediatamente in eccitazione, una selvaggia e
crudele eccitazione. Fabio non aveva mai provato una sensazione del
genere; si sentiva come ubriaco, drogato, ma con la solida illusione di
avere il controllo della situazione.

Non aveva abbassato l'arma, e non lo fece.

Si avvicinò lentamente alla donna ferita.

«I can't stand those like you», le disse piano, scandendo le parole
per assicurarsi che lei lo capisse. «You deserve this pain.»

L'uomo nel frattempo si era esibito nella sua migliore performance di
immobilità: era totalmente interdetto, come se fosse sopraffatto dagli
eventi.

Colto da un'improvvisa ispirazione, Fabio si rivolse a lui.

«Should I do it?» sibilò, il volto deformato dalla malvagità, l'arma
puntata verso la sua vittima. Si aspettava che negasse, che lo
supplicasse di lasciare in vita la sua amata.

Era già pronto a ridere di lui.

Invece quello che successe fu incredibile. Mantenendo le sue vere
emozioni ben nascoste dietro un'espressione scolpita nel marmo,
quell'uomo sembrava soppesare la possibilità di rispondere in
disaccordo con il copione dell'ovvio.

I secondi scorrevano al ritmo di uno ogni mezz'ora, e l'adrenalina
stava svanendo; l'eccitazione di Fabio stava lasciando il posto a un
più consono disagio.

E se gli avesse davvero chiesto di farlo?

Finalmente, tremando, quell'uomo scosse lentamente il capo. «Thank
you», gracchiò, trattenendo a stento le lacrime.

Fabio sgranò gli occhi allibito, e per poco non gli cadde la pistola.

Mai avrebbe scommesso, neanche un fagiolo contro un lingotto d'oro, che
una sua vittima lo ringraziasse.

Di cosa, poi?

«She's a... I mean...» proseguì egli, la voce roca e graffiante. «I
know. But... please, I beg you: let her live!»

Una folata di vento un po' più veloce delle altre alzò da terra un
pigro turbinio di aghi di pino.

La situazione aveva raggiunto un livello di assurdità ormai non più
tollerabile. Il velo di risolutezza di Fabio stava per cadere,
lasciandolo faccia a faccia con la realtà di ciò che stava succedendo.

Ripose la pistola e, senza dire altro, andò via a passo svelto.

Raggiunto un punto del litorale abbastanza lontano dal luogo del
delitto, fece dei respiri profondi e si calmò. La passeggiata si stava
riempiendo di gente pronta per la movida notturna, ma in spiaggia
c'erano ancora alcuni temerari. Fabio li guardò, perso nei suoi
pensieri.

Si mise una sigaretta in bocca, ma non la accese.

Prese a tormentarsi la barba.

La faccenda non era andata proprio come sarebbe dovuta andare, ma questa
non era certo una sorpresa: niente andava secondo i piani, mai. Doveva
rubare, e aveva rubato; avrebbe dovuto uccidere, ma non aveva ucciso.

Comunque, soldi a parte, quell'esperienza non era stata una perdita di
tempo. Nel momento in cui aveva premuto il grilletto, Fabio era
diventato un assassino: aveva deciso di uccidere e aveva posto in essere
un'azione per raggiungere quel preciso scopo. Era moralmente un omicida
tanto quanto lo sarebbe stato se il suo proiettile avesse colpito un
punto vitale --- cosa in cui, fra l'altro, avrebbe davvero dovuto
migliorare. In ogni caso poteva giovarsi di questa sicurezza: era in
grado di uccidere o, se non altro, di decidere di farlo.

La cosa, invece di corroborarlo, un po' lo turbava.

Anche la reazione di quell'uomo lo inquietava, e non poco. Aveva
seguito il copione, certo, disperandosi al pensiero di poter perdere la
sua amata. Tuttavia... anche se solo per qualche istante, a un certo
punto era sembrato come se volesse accettare l'avvenimento e, Fabio ne
era sicuro, aveva addirittura valutato la possibilità di lasciarlo
accadere di proposito.

In quel momento, prima di rendersi conto dei torbidi lidi nei quali i
suoi pensieri avevano vagato, il povero derubato era stato freddo,
cinico, calcolatore: si era immaginato, in modo perfettamente razionale,
come sarebbe potuta evolvere la sua vita senza quella palla al piede. Se
fosse riuscito a resistere ai sentimenti, a restare razionale solo per
un altro minuto, avrebbe guadagnato la libertà.

Non sarebbe potuto succedere.

Se l'uomo avesse posseduto quella forza, avrebbe saputo anche spezzare
il suo legame con quella stupida oca senza aver bisogno di farla
ammazzare.

Ma che ne sapeva Fabio?

Aveva troppi pregiudizi, troppa supponenza, ancora troppa empatia nei
confronti degli altri. La donnicciola magari non era come gli appariva,
forse era lei dalla parte giusta della relazione; forse era il
pover'uomo ad essere il suo peso. Oppure non c'erano pesi in quella
relazione, ed era Fabio a vedere le cose poco chiaramente, per questo
motivo o per quell'altro.

Oppure, forse, doveva proprio smetterla di pensare a chiunque tranne che
a sé stesso. Come si trovava a dirsi fin troppe volte, doveva smettere
di pensare e muoversi.

Ormai si era fatta notte, forse il momento meno adatto per gironzolare
nelle profondità de La Barçeloneta.

Cioè, dipende: se sei un tizio losco e pure armato, come Fabio, puoi
andare un po' dove ti pare. É proprio per via di gente come lui che
certi posti sono più inquietanti di altri; come al solito, il posto in
sé non fa niente, è la gente che lo popola il problema.

Quello era un quartiere come un altro.

Tutto taceva più o meno tranquillo. In lontananza si udivano gli
schiamazzi della movida, urla di turisti ubriachi intenti a perdere la
loro dignità; qualcuno alloggiava proprio lì, in quei palazzi adornati
di asciugamani stesi alle finestre, e non si era neanche disturbato a
uscire per fare festa.

Niente di strano, sospetto o pericoloso; ma per qualche motivo, quella
zona male illuminata emanava una sensazione di degrado e di malcelata
criminalità.

Non sentendosi al sicuro, Fabio mise una mano sulla pistola e affrettò
il passo.

Si sentiva costantemente osservato, come se fosse controllato dal
quartiere stesso. "Non è paranoia se vogliono davvero prenderti"
pensò, ben conscio che in realtà nessuno in tutta Barcellona ce l'aveva
specificatamente con lui --- per lo meno, non ancora.

Camminò a lungo, accompagnato dalla sua inquietudine.

Ogni palazzo gli sembrava losco quanto l'altro, ogni vicolo tanto
deserto quanto il precedente; persino i pochi locali aperti gli facevano
uggia, invece di aiutarlo a orientarsi in quel dedalo di strade

Si perse varie volte e poi, finalmente, trovò l'edificio che stava
cercando.

A un primo sguardo poteva apparire uguale agli altri, ma sul muro aveva
quella sorta di segno distintivo di cui il suo amico Bruno gli aveva
parlato: una svastica con gli uncini al contrario, tracciata a
bomboletta sopra un manifesto di propaganda per l'indipendenza
catalana.

Stava per succedere.

Fabio fece un bel respiro, cercando di chiamare a raccolta tutta la sua
determinazione.

Si sentiva un po' strano: forse l'esperienza del pomeriggio aveva
lasciato il segno, o forse era soltanto una reazione a quello che stava
per accadere. Era come se fosse distaccato, scollegato dal suo vero sé;
come se stesse pilotando un robot con le sue sembianze.

La paura che provava era solo un'informazione, non più un'emozione.

Non c'era più tempo per farsi venire dei dubbi. Non si trattava di
giocare al delinquente, la cosa era tremendamente più importante: si
trattava di modificarsi, nel senso più fisico del termine. La faccenda
era più seria che mai; Fabio si era isolato, protetto, riparato da
qualunque cosa potesse fargli cambiare idea.

Non era mai stato sicuro di niente, Fabio.

L'incertezza lo aveva sempre attanagliato, strozzato e limitato, ma in
compenso, se mai il suo carattere avesse avuto un pregio che fosse uno,
era proprio quello di sapersi costringere ad andare sempre fino in fondo
alla strada intrapresa, nel bene o nel male.

Era il momento di andare fino in fondo.

Traboccante di ansia, Fabio suonò al citofono e disse la frase che
doveva dire, pregando varie divinità in cui non credeva che il Bagonghi
non lo avesse preso in giro.

La porta si aprì, e salì al piccolo appartamento.

Successe tutto molto velocemente.

Il dottor Gambino, che sembrava un medico tanto quanto Fabio sembrava
una teiera, lo ricevette senza convenevoli, prese i soldi faticosamente
rubati, li contò e mostrò una specie di menù con i vari trattamenti.

Fabio ci pensò un attimo, cercando di far entrare più modifiche
possibili nel suo budget.

Alla fine, decise.

«Il mento più forte, ma non tocchi la barba, se può. Le orecchie, un
po' meno... sì, esatto. E la gobba del naso, la tolga, già che c'è.»

«Mento a culo, 'recchie da Legolas e naso senza gobba?» riassunse il
sedicente chirurgo plastico, la voce bassa e impastata. «Molto bene.
Stenditi che ti drogo.»

Fabio esitò un istante.

«Secondo lei, dottore» chiese cautamente, «questo è... abbastanza,
diciamo così, per rendermi irriconoscibile? Legalmente parlando,
intendo.»

«Dottore?» grugnì divertito quell'uomo. «Io sono perito elettronico!»

Fabio rimase tradito dalla sua eloquenza.

Il ceffo eruppe in una beffarda risata, ma si ricompose subito. Mise una
mano sulla spalla del suo paziente --- o, per meglio dire, della sua
vittima --- e parlò.

«Stammi a sentire: c'hai pochi soldi e lo capisco, ma non sei messo
bene. Certo, puoi metterlo nel culo a qualche guardia che ti cerca con
la foto. A quelli, già solo con i capelli li fai fessi. Però, se si
mettono a indagare... cerca di non metterti in guai troppo grossi, ok?»

Alzò le mani come per dire io ti ho avvertito, e ho fatto anche
troppo.

«E soprattutto», proseguì, la voce un po' indurita, il dialetto
marcato, «ora non prendertela, ma io te lo devo dire, lo sai, è la
procedura. Insomma, tu non mi hai mai visto. Tu qui non ci sei mai
stato, è molto semplice. Sembri un tipo sveglio, e non importa che ti
dica che teniamo per le palle il tuo caro Bagonghi, così come non
importa che ti dica quanti dei tuoi amici e parenti possono ritrovarsi
una bomba nel culo se parli di me, se scrivi di me, se accenni a me o se
anche solo pensi a me mentre qualcuno ti guarda negli occhi.»

Fabio non disse niente, ma quell'uomo non sembrava aspettarsi risposta.

«Ora stenditi e dammi il braccio, ti faccio un buchetto.»

Fabio era più inquietato che mai. Non tanto per la minaccia, anzi, forse
quella era la parte che lo impensieriva di meno; sapeva perfettamente
qual era il tipo di gente con cui aveva a che fare.

Era proprio la natura di quello che stava per attenderlo a stritolargli
l'anima.

Aveva già deciso, e agonizzare ancora non gli avrebbe certo fatto
riconsiderare la sua scelta. Obbedì e permise al carnefice di fare il
suo lavoro, ma non poté fare a meno di cominciare a pensare.

Una plastica totale del viso sarebbe stata molto meglio, ma non se la
poteva proprio permettere; né ora, né fra un mese, nemmeno rapinando
altre cento coppie di ricconi. Con un po' di fantasia, comunque,
riusciva a farsi piacere gli interventi che aveva scelto: il mento
forte, prominente, con carattere; le orecchie affusolate, aerodinamiche;
un naso dritto, armonioso ma integerrimo. Con ancora più fantasia,
invece, si poteva pensare che quei piccoli ritocchi fossero addirittura
ben studiati: nessuno che volesse nascondere la sua identità alla
società si sarebbe cambiato i connotati con caratteristiche così
appariscenti. A nessun poliziotto sarebbe venuto in mente di indagare
più approfonditamente sulla sua identità, a meno che non si fosse fatto
coinvolgere in un grosso pasticcio.

Peccato che Fabio fosse già in un grosso pasticcio. Era morto, e
assomigliare a un morto proprio non gli avrebbe giovato.

Il dubbio tornò, attanagliando la sua coscienza come una pressa
idraulica: era proprio sicuro di voler andare in quella direzione?

Pensò a quello che stava lasciando indietro. Erano cose brutte, molto
brutte... 

Non poteva sopportarle.

Si soffermò un po' più del solito su queste ultime riflessioni, sebbene
non fossero poi così complesse per i suoi standard. Cercò di chiedersi
il perché, ma comporre pensieri era diventato molto più difficile del
solito: come pianeti in formazione da una nebulosa, l'astratto diffuso
nella sua testa aveva bisogno di molto tempo per combinarsi e
solidificarsi in concetti concreti.

Si sentiva confuso, obnubilato, distaccato da sé stesso.

Il braccio gli pizzicava forte: tentò di guardarlo, ma l'impresa di
volgere la testa si dimostrò ben oltre le sue momentanee capacità.

«Stai buono, che la keta sta facendo effetto», disse un ceffo alla sua
destra.

"La keta?", pensò. La domanda sembrò rimbombare nella sua testa,
rimbalzando sulle pareti del cranio. "Ah, la keta...", concluse.

Non si ricordava più il motivo esatto per il quale era lì. In fondo era
un posto piuttosto bruttino per stendersi, perché non era a casa sua?

Perché?

Non solo non riusciva a rispondersi, ma non ricordava nemmeno la
domanda.

La comprensione di quel che stava succedendo era ormai un ricordo: si
arrese.

La sua mente avviluppò su sé stessa, lasciandolo passivo in balia dei
suoi sensi. Il braccio gli bruciava da morire, si sentiva invadere da
uno strano fluido ardente che, inesorabilmente, sopraffaceva ogni parte
del corpo che riusciva a raggiungere. Il soffitto si faceva sempre più
lontano ogni volta che prestava attenzione a ciò che i suoi occhi
mostravano, come se la stanza si espandesse con il ridursi della sua
capacità di discernimento.

Gradualmente, il mondo si spense: rimase solo con sé stesso, assistendo
impotente agli artefatti sensoriali della sua mente.

Turbinii colorati, lampeggii arzigogolati. Sferzavano lo spazio,
rimanendo impressi nella realtà per diversi istanti prima di venire
sovrascritti da altri guizzi colorati.

Il frenetico danzare degli artefatti psichedelici era tanto regolare da
essere ipnotizzante; tutto accadeva e smetteva di esistere
armonicamente, rispettando proporzioni temporali sconosciute ma
perfette.

Quell'incredibile coreografia sembrava destinata a essere perpetua,
perché tale perfezione non poteva che durare per sempre.

Nonostante la sua eternità intrinseca, l'insieme di luci e colori aveva
una sua progressività: a ogni ciclo cromatico il variopinto etere
diventava sempre più solido, distillandosi lentamente in qualcosa di
molto simile alla realtà concreta.

Piano piano, senza perdere il moto perpetuo che il sistema aveva
acquisito, comparve qualcosa di molto simile alla realtà concreta:
c'erano tavolini bassi, da fumo, e divanetti di finta pelle scadente.

Fabio era seduto su uno di essi.

Fissava furioso i resti del bicchiere di plastica che aveva appena
rotto, maledicendo la sua stretta compulsiva. Voleva prendere altro da
bere, ma gli faceva tanta fatica; il divanetto era così avvolgente, la
palpebra così pesante...

La sete lo costrinse a vincere la stanchezza.

Si scollò dal suo trono e si accinse a preparare un cocktail al tavolo
del buffet. Brontolò una bottiglia di gin, rea di essere di scarsa
qualità, ma ne mischiò comunque un po' con del rum chiaro e della
vodka.

Si accorse che mancava il triple sec.

«'io serpente maiale!» imprecò a denti stretti, mangiandosi una
consonante.

Buttò via il suo abbozzo di Long Island e frugò per tutto il tavolo,
maledicendo chi avesse scelto le bottiglie da portare. Concluse che
l'unica cosa che avrebbe potuto preparare senza scendere a compromessi
disumani fosse un Vodka Tonic e cominciò a cercare un altro bicchiere
più o meno pulito.

Preparato il suo misero drink, ne bevve un sorso e si guardò intorno.

Il suo sguardo scorse distrattamente su varie persone, poi si soffermò
su un figuro che se ne stava appoggiato al muro dalla parte opposta
della stanza.

"Gazzi, quanto sei patetico", pensò velenosamente Fabio. "Sarò
disperato e cornuto, magari sarò anch'io patetico, ma almeno non sono
te".

Come se l'occhiata di Fabio lo avesse pungolato, quel tizio si scrollò
appena. Era un ragazzo di media statura, aveva la pelle olivastra e i
capelli neri; il suo volto presentava dei tratti estremamente comuni,
quasi banali. Forse era il modo in cui si era vestito, di un'eleganza
così classica da compiacere la più vecchia delle nonne, ma somigliava un
po' a un becchino. Si chiamava Giacomo Gazzi.

Fabio continuò a guardarlo, incapace di fermare il suo flusso di
pensieri.

Le scarpe del Gazzi lo infastidivano parecchio. A dire il vero lo
infastidiva ogni cosa che quell'idiota aveva addosso, dalla camicia di
sartoria con la cifratura sul colletto all'orologio Panerai da diverse
migliaia di euro. Però le sue scarpe, le sue maledette scarpe lo
mandavano proprio in bestia. Cosa diavolo aveva in testa? Quale assurdo
processo logico gli aveva permesso di discernere che indossare delle
scarpe del genere in quel contesto fosse una buona idea? C'era un
motivo per cui nove persone su dieci portavano gli anfibi, e non era
solo il fatto di essere a una festa di simil-rockettari in un locale
underground. La stanza era in condizioni pietose, così come metà dei
suoi occupanti. Per terra c'era di tutto, dalla cenere al vomito,
perfino qualche persona troppo provata per mantenere la propria dignità
a livelli accettabili. Ogni centimetro di quel luogo, se calpestato,
rischiava di far perdere valore per diverse centinaia di euro a quelle
scarpe.

"Gazzi io ti ammazzerò" pensò Fabio, mentre con un furioso sorso
seccava la sua bevuta, "sei troppo stupido per vivere".

Una voce interruppe i suoi pensieri: «Fontanelli! Tutto a posto? Vuoi
uccidere il buon Gazzi?»

Fabio trasalì e si voltò.

Un ragazzo biondo dal volto pallido e scavato apparve davanti a lui.

«Dani» prese a rispondere, un po' turbato dal fatto che il suo amico
avesse indovinato i suoi pensieri, «certo che lo voglio uccidere. Chi
non vorrebbe?»

«Zio, te di sicuro! Hai quest'aria assassina che sai, non lascia
proprio dubbi.»

Fabio non replicò.

«Lo sai, no?» proseguì il ragazzo biondo, «se mi concentro, posso vedere
il fuoco del nazionalsocialismo avvamparti nello sguardo mentre sei lì
che progetti la spedizione in Siberia di Giacomo Gazzi. Ormai ti ho
distratto, ma se ti avessi lasciato elucubrare un altro po' si sarebbe
sentita la colonna sonora dei tuoi pensieri».

«E come faceva?» chiese Fabio, divertito. Adorava gli sproloqui
totalitaristi di Daniele Brogelli, discorsi privi di qualsiasi
significato ma esilaranti e terrificanti allo stesso tempo.

Lui gonfiò il petto e proclamò in tono solenne, gesticolando
pomposamente. «Un rumore --- anzi no, un coro, perché è musica! Un coro
di anfibi che marciano, calpestando facce bolsceviche; urla di
prigionieri politici che, martoriati dalle fruste, poggiano le pietre
per la costruzione della ferrovia transiberiana sulla quale i leader
della rivoluzione sfileranno trionfanti.»

Diverse persone si avvicinarono, attirate dal teatrino.

«Allora Egli si desterà dal suo sonno», proseguì Daniele, sempre più
gasato, «la divisa marmorea sulla fronte lambita dal vento, e marcerà
trionfante sulla Piazza Rossa, acclamato da pugni alzati e saluti
romani!»

Applausi e risate eruppero sul climax di quel magnifico delirio, e la
piccola folla che si era creata si disperse.

«Dani, sei troppo sobrio», gli disse Fabio non appena riuscì a
riprendere fiato, «fai discorsi fin troppo sensati. Fatti fare un
beverino prima che il Leka ti senta e ti prenda sul serio.»

La quiete scese fra di loro e Fabio preparò altri due Vodka Tonic,
pregando che Daniele non facesse caso al fatto che per lui aveva
svuotato un bicchiere abbandonato sul tavolo da chissacchì.

Un argomento ingombrante, accuratamente evitato per tanto tempo, stava
esercitando un'incredibile pressione su quel fragile silenzio.

«Insomma zio», parlò Daniele, «questo Gazzi non la vuole smettere di
fare il dandy nemmeno qui al Cipher, eh?»

Fabio osservò per un attimo il volto sciupato dalla droga prima di
rispondere.

Daniele, con tutti i difetti che poteva avere, era affidabile. Il suo
passato da tossicodipendente e le cicatrici che aveva lasciato nel suo
presente lo rendevano un sicuro confessore; non sarebbe stato preso
molto sul serio se mai avesse deciso di divulgare qualche segreto. A
Fabio questo bastava: decise che poteva intraprendere con lui questa
conversazione.

«La senti davvero la colonna sonora dei miei pensieri, eh?», gli disse
un po' amaramente.

«Zio, io non lo biasimo troppo. È vuoto dentro, mi capisci? Ha bisogno
di fare così.»

«Ma dove prende i soldi per vestirsi a quel modo? Voglio dire, io non
potrei mai permettermi tutta quella roba! Nel senso, anche se avessi
voglia di comprarmela.»

«Fa sacrifici, sicuramente» osservò Daniele, fra un sorso e l'altro.
«Vedi che va sempre a scrocco: non prende mai la macchina se qualcuno lo
può scarrozzare, non offre mai il primo giro, cose così. Una volta l'ho
visto a gattonare nell'altra stanza, forse cercava qualche beverino
abbandonato per non comprarselo, oppure voleva solo frugare nei
giubbotti, non lo so. Sinceramente, dopo un po' scoccia anche, ma è una
persona così piccola che non me la sento mai di dirgli niente. Tu lo
odi, è normale che lo odi...»

«Quindi praticamente quasi non mangia per andare in giro vestito da
milionario?» incalzò Fabio.

«Sì, secondo me sì. Lavora e vive per i pochi momenti in cui può
sentirsi davvero vivo, mi capisci? L'ho fatto anche io, so cosa
significa.»

Fabio pensò. Praticamente il Gazzi si drogava con la sua apparenza: gli
piaceva così tanto credersi migliore dei quattro stronzi che frequentava
da sacrificare ogni altra cosa nella sua vita in favore di quella
sensazione. Non riusciva proprio a provare pietà per lui, solo puro
disgusto.

«Dai zio, basta parlare di cose brutte. Fanne tre.»

I due si misero a sedere e cominciarono a lavorare.

«Con la Denise come va?» chiese Fabio, mentre trafficava con il suo
borsello in cerca dell'occorrente.

«Come sempre, zio. Lo sai come siamo fatti, non credo che cambieremo
mai. Godiamo dei nostri pregi e sopportiamo i nostri difetti. A volte
sopportiamo più di quanto godiamo, ma viviamo per quando succede il
contrario; abbiamo imparato ad andarci bene così, non ci chiediamo
niente di ciò che non possiamo darci. Siamo liberi.»

«Beati voi» sospirò Fabio, soppesando la mista e decidendo che la
materia prima era sufficiente.

Sul volto di Daniele si dipinse un accenno di sorriso, ma svanì subito.
«Te e la tua bella ormai siete al capolinea?»

«Magari la situazione fosse così definita», gli rispose Fabio. «O forse
lo è, ma io non riesco a trovarne un senso. Lei ormai... insomma, è
palese, ma fa finta di niente. Fa sempre finta di niente... Ho
cominciato a farlo anch'io. E anche lui fa finta di niente, il nostro
caro Gazzi! Accidenti a lui e alla sua stirpe! Si comportano come se non
stesse succedendo niente, tutti quanti, ma nel frattempo tutto il mondo
sa che ho le corna!»

«Zio, io non ti ho mai detto niente, ma le voci come arrivano a me
arrivano anche a te, è chiaro.»

«Non è solo questo, comunque. Sta andando tutto a puttane, Dani,
veramente tutto. Non ho più un lavoro né una famiglia che mi possa
aiutare. Non ho più voglia di trovare giustificazioni per la merda che
mi sta arrivando addosso, voglio... voglio smettere, ecco.»

Con meditabonda lentezza, Daniele estrasse dalla tasca un biglietto del
treno e cominciò a piegarlo con cura.

«Stai pensando al suicidio?»

Il volto di Daniele appariva ancora più sciupato del solito, ma nei suoi
occhi c'era un risoluto fervore.

Fabio sostenne il suo sguardo.

«No», rispose amaramente. «Piuttosto mi armo fino ai denti e comincio a
sparare alla gente finché non mandano l'esercito a fermarmi. Cazzate a
parte, perché dovrei? Ce l'ho con gli altri, non con me. Chi si
suicida... è un debole, non so come altro dirlo.»

Ci fu un lungo istante in cui l'atmosfera si addensò.

«Non diresti così, amico, se avessi passato tutto quello che ho passato
io», sussurrò Daniele dopo un po'.

«Scusa» fece Fabio, vergognandosi un po' per la sua mancanza di tatto.
Per Daniele il tema era molto delicato.

«Il suicidio può essere generosità, non resa», spiegò lui. «Può essere
il sacrificio della tua esistenza in favore di quella dei tuoi cari. Se
tu fossi un peso economico per la tua famiglia, un motivo di vergogna e
un pericolo per la loro incolumità, toglierti la vita sarebbe la cosa
più altruista che tu potresti fare. Ma sarebbe anche la cosa più facile
e più povera di amore per te stesso.»

Gli occhi di Daniele si inumidirono un po'.

Fabio abbassò lo sguardo in forma di rispetto: Daniele era più grande di
lui e infinitamente più saggio; l'oscurità dalla quale era riemerso
sminuiva qualunque altro tormento. Non avrebbe dovuto permettersi di
apostrofarlo in quel modo.

«Dani, scusa, davvero. Sono stato indelicato.»

«No, Fontanelli, sei stato onesto. Sei fatto così, non ti interessa se
quello che dici ferisce il prossimo. Ma almeno sei vero, perciò ti
perdono; di finta commiserazione ne ho avuta abbastanza. Appizza 'sta
fiamma, zio.»

Il fumo vorticò turbolento verso il soffitto e poi ricadde dolcemente
sui due brutti ceffi, avvolgendoli in una mistica nebbia.

La corazza di ostentata sobrietà di Fabio andò in frantumi, facendo
capitolare la sua patetica maschera e costringendolo ad apparire
com'era veramente: ubriaco, stupefatto e stravolto dalla stanchezza.

Non ebbe neanche il tempo di godersi quello stato di nuda trascendenza
che subito un evento catturò l'attenzione di tutti i presenti. Le risse
erano all'ordine del giorno in locali come quello, eppure il gruppo
della festa era sempre stato relativamente tranquillo.

«Ebreo di merda, t'ammazzo!» sbraitò un ragazzo enorme dai capelli
rossi, gettandosi contro un tizio alto e un po' torto.

I due si aggrovigliarono in una pietosa lotta a terra. Parecchie persone
accorsero col pretesto di rimetterli in piedi, anche se nessuno aveva la
reale intenzione di interrompere le ostilità.

Fabio ormai faceva parte del suo divanetto e ovviamente non si mosse, ma
osservò con vivo interesse la scena: i due combattenti erano suoi amici.

«Che l'abbozzi!?» ansimò il ragazzo torto, piantando un sonoro
montante nello stomaco al suo avversario, stendendolo, ma scivolando di
nuovo a terra per lo sforzo.

Neanche il tempo di riprendere fiato che il rosso si rialzò inviperito,
assestandogli due sonore pedate sulle gengive.

«Oh! Che la fa'e finita!», urlò all'improvviso una figura bionda
che Fabio aveva accuratamente evitato per tutta la serata.

Riconosciuto quel vernacolo imperioso, la coppia di combattenti si
congelò all'istante.

«N'i' nome d'i' Cristo, ma che c'avete?» continuò lei. «Ma 'ndo
siamo, alla stazione? O vu' andae a' ammazzavvi fòri, o l'abbozzate!
Che ave'e 'nteso?»

I due si separarono, non osando disubbidire alla ragazza, ma dai loro
sguardi si intuiva che avrebbero preferito combattere fino all'ultimo
respiro.

«Sei un infame!» cominciò a sbraitare il ragazzo dai capelli rossi,
schifosamente ubriaco. «Che cazzo ti ho fatto?! Eh?! Sei un infame, un
infame! Fai schifo, speriamo tu muoia, sempre a pensare ai soldi, ebreo
di merda ---»

«Anton ma che la fa' finita? Bada come tu l'hai conciato! Icché
t'arà ma' fatto i' Bagonghi?» sbottò ancora la ragazza, esasperata.

Anton non badò minimamente alla domanda che gli era stata posta; prese e
andò via, senza smettere di borbottare confuse maledizioni.

Bagonghi si mise a sedere a fatica e sputò una boccata di sangue misto a
denti. «Carabinieri... per la coca», mugolò. «Non potevo farci nulla,
mi sono tirato fuori --- che gli dovevo dire? Avrei chiuso! Forse
chiuderò comunque, ma ci mancava soltanto lui...»

«I carabinieri hanno trovato la droga al Leka? E te? L'hai licenziato?
Di'a 'ane, e ci credo l'è 'ncazza'o!» lo incalzò la ragazza.

Bagonghi annuì. Sputò di nuovo, sillabò una bestemmia e poi rispose:
«Lavinia, che potevo fare! Erano carabinieri, non li conoscevo, non ho
avuto scelta! Avrei dovuto provare a corromperli e farmi sbattere dritto
in galera? Non potevo impedirgli di entrare e di frugare dove volevano,
c'era il mandato.»

Fabio, vinta la repulsione che aveva ad avvicinarsi a Lavinia, si scollò
dal divanetto e, insieme al Brogelli, aiutò il suo amico a rialzarsi da
terra.

Dopo essersi rimesso in piedi, egli continuò. «Quell'idiota del Leka
crede che li abbia chiamati io i caramba perché l'altra settimana
abbiamo litigato! Beve troppo sul lavoro, mi ha fatto degli errori che
mi hanno fatto perdere diversi soldi... insomma, crede che volessi una
scusa per licenziarlo e che non mi importasse di rovinargli la vita.»

«Non posso credere che tu abbia fatto una cosa del genere!» esclamò
Daniele.

«No che non l'ho fatta!» replicò brusco il Bagonghi, sputacchiando
sangue e saliva ovunque. «L'ho solo rimproverato perché mi aveva fatto
perdere dei soldi, non lo voglio far schedare, m'importa una sega! Non
so chi cazzo ce li ha portati i carabinieri, ho qualche idea, ma di
sicuro non mi sono andato a mettere nella merda solo per licenziare il
Leka!»

«Certo è proprio stupido» intervenne Fabio, incapace di trattenersi.
«Beve e fuma come un assassino, gli mancava solo la cocaina. Che se ne
fa a lavorare? Una bottarella in pausa caffè, così la giornata prende
tutta un'altra piega?»

«Credo la spacciasse a qualche mio dipendente», disse il Bagonghi,
ammiccando in una certa direzione. «Ma non me ne frega niente, se non
l'avessero beccato non gli avrei fatto niente, che cazzo me ne frega
della droga!»

«Già, a te che cazzo te ne frega della droga...» ripeté meccanicamente
Fabio, assorto nell'osservare qualcuno a cui, nella più completa
ipocrisia, della droga fregava eccome, soprattutto quando poteva
ostentare il fatto di potersela permettere.

Perché non riusciva a smettere di tirarlo in ballo in qualsiasi suo
pensiero?

Le cose stavano cominciando ad assumere nuovamente la loro forma eterea
e i suoni si stavano gradualmente ovattando. Purtroppo per Fabio la
scena non svanì abbastanza in fretta: Lavinia si accorse che il suo
compagno stava sfoggiando il suo peggior sguardo inceneritore verso il
Gazzi.

Fece per avvicinarsi e forse stava per parlare, ma Fabio la bloccò. «Ora
non è il caso» le sussurrò, «sono troppo in botta...»

Il suo sguardo incrociò quello della ragazza; amaramente, ci sprofondò
dentro.

Come una dolce morfina che neutralizza il dolore al malato, l'ambiente
psichedelico riapparve prepotente, cancellando ogni barlume di realtà.

Fabio era totalmente stupefatto.

Fluttuare fra i meandri della mente era fantastico. Colori, suoni,
brividi, tutto faceva parte di un unico, vaporoso maelstrom
psichedelico. Una forte sensazione di déjà-vu anticipò quello che stava
per succedere: la bizzarra realtà si addensò in una sorta di etere
colorato, che a sua volta si ridusse gradualmente in foschia; non più un
mistico artefatto della mente, ma una densa, puzzolente nebbia concreta.

La stanza che la nube nascondeva era così piccola che una sola sigaretta
l'aveva trasformata in una camera a gas. Fabio, seppur fumatore, odiava
il puzzo del tabacco; aprì una finestra e la nebbia sparì.

Apparve una ragazza fulva, seduta a un tavolo, intenta a girare la
manovella di un piccolo macinino. Il suo volto era confuso, gonfio e
stanco, ma i suoi occhi verdi erano vispi.

«Denise» le disse Fabio, «Che ho fatto di male?»

«Mah, un sacco di cose direi» rispose lei, mentre rovesciava il
contenuto del dispositivo su una specie di tagliere in ceramica. «Tanto
per cominciare bevi, fumi e ti droghi, e questo solo pensando all'ultima
mezz'ora.»

«Quindi mi merito tutto questo?»

«Certo che no, si capisce. Mi hai chiesto cosa hai fatto di male, e
io... tutto qui.»

Fabio sospirò, ma non rispose; si sporse leggermente dalla finestra e
guardò fuori.

La luna si rifletteva meravigliosamente in uno specchio d'acqua,
totalmente incurante di apparire in una pozza rimasta su un piazzale di
fronte a un capannone. Questo contrasto, la bellezza della luce lunare e
il grezzo mondo del lavoro faceva spaziare l'atmosfera dal romantico al
sinistro. "Le zone industriali" pensò Fabio, incapace di non dare un
giudizio a quel luogo, "sono strane per viverci, e questa qui è peggio
che mai. Di giorno non c'è pace, di notte non si vede un'anima neanche a
pagarla --- oddio, in realtà potrei trovarci del poetico in una casa
come questa. Piccola, in alto... potrebbe sembrare quasi un rifugio, un
nido..."

La voce della sua amica Denise lo ripescò dai suoi vaneggiamenti: «Che
guardi?»

«È tetro, fuori» disse Fabio, senza voler significare granché.

«Già», rispose Denise, «è sempre tetro fuori. Ma rintanarsi non serve
quando il tetro è dentro.»

Fabio sospirò ma decise di non ribattere; si sentiva troppo stanco per
sostenere una qualche criptica conversazione a colpi di metafore.
Abbandonò il suo avamposto alla finestra e si lasciò andare inerme su di
una sedia.

«Dopo di questa, a casa non ci torni» disse Denise, mostrando orgogliosa
la sua creazione. «In culo alle tradizioni: a te l'onore.»

Fabio sorrise amaramente. Passò qualche momento a frugarsi le tasche in
cerca di un accendino, ma già sapeva di averlo perso; alla fine sospirò,
e la sua amica gliene lanciò uno.

Socchiuse leggermente gli occhi e scoccò uno sguardo acuto alla ragazza.
«Sai che questo signor Sputafuoco è proprio uguale a quello che avevo in
tasca? È una coincidenza curiosa, non trovi?»

Denise non batté ciglio. «Per niente. È una coincidenza piuttosto
banale, in effetti: te l'ho rubato qualche ora fa. Se vuoi te lo
restituisco, ma so benissimo che non è tuo.»

Fabio sfoggiò un breve sorriso sardonico, poi fu colto improvvisamente
da uno sbadiglio. «Ho detto solo --- yaaawn --- che ce l'avevo in
tasca, non che è di mia proprietà. D'altronde, l'unico che compra
davvero gli accendini è il Bagonghi; chi sono io per fargli
concorrenza?»

Denise sbadigliò a sua volta, contagiata. «Sei sicuro di voler fumare?
Cominci ad avere una certa età, ti capisco se vuoi andare a letto.»

Fabio ignorò la provocazione. Fissò la droga che la sua amica aveva
appena confezionato per dei lunghi istanti, come bloccato da un
pensiero.

Quando finalmente rispose, una nota di dolore filtrò nella sua voce:
«Non voglio tornare a casa.»

Denise lo guardò dritto negli occhi.

«Si capisce» disse la ragazza, la voce un po' impastata. «Ho sentito
tanta roba, Fabio. La gente parla, e poi scrive sul gruppo cose che ti
mettono dei dubbi, e poi --- poi altri te le dicono di nuovo, e allora
magari cominci a crederci davvero. Ne ho sentite tante, Fabio. Mi
dispiacerebbe se anche solo la metà fossero vere. In ogni caso, per me
puoi rimanere fino all'ora che vuoi. Non ti devi alzare presto, domani?»

«Per fare cosa?» rispose lui, carico di amarezza. «Non ha senso
lavorare. Non se tanto poi non mi pagano, almeno.»

«Allora è proprio definitivo? Il Gazzi mi aveva accennato che te la
passavi male, ma credevo che esagerasse.»

«No, per una volta è tutto vero. Si chiude. La crisi, il costo del
lavoro, le solite cose di tutti. Era ovvio toccasse anche a noi, prima o
poi.»

Denise storse la bocca in una mezza smorfia; sembrava sinceramente
preoccupata. «Bruno non può darti qualcosa da fare?» chiese. «Così,
intanto che ti cerchi qualcos'altro.»

Fabio scosse la testa e sospirò. «Gli ho già chiesto tanti favori, anche
lui è nei guai. Non mi ci posso mettere anche io.»

Il conteso accendino cliccò, e apparve il fuoco.

«Sei fin troppo orgoglioso, si capisce», rispose Denise in uno sbuffo di
fumo.

La ragazza afferrò un posacenere e si spostò sul divano, distendendosi
in un angolo. Con un dito, fece cenno a Fabio di seguirla; lui obbedì,
accasciandosi pesantemente dalla parte opposta.

«Scusa se non sto composto» scherzò, più per abitudine che per
sentimento. «Spero di non scalfire l'immagine dignitosa che hai di me».

Denise gli sfilò di mano il magico artefatto. «Idiota» gli fece, «negli
anni d'oro ti ho visto fare cose che --- va beh, lasciamo perdere che mi
viene l'urto del vomito.»

«Osi insinuare che talvolta ho avuto dei comportamenti non appropriati?»

«Insinuo, eccome!»

«Allora vai a insinuare in bagno, che qui c'è gente impressionabile.
Piuttosto, senti una cosa...»

Fabio esitò.

«Posso davvero rimanere qui? Tanto sono lesso, tra un po' ribalto per
terra e svengo, non ti do noia.»

Prima di rispondere, Denise gli si avvicinò. Mise una gamba sopra le sue
usandole come poggiapiedi e gli fece fare un tiro di mano sua. «Fabio,
te rimani qui e dormi nel letto, non per terra. Dani rimane fuori tutta
la notte, c'è tutto il posto che vuoi! La Lavinia è a giro?»

«Ah boh» fece lui, sconsolato.

Denise gli lanciò un'occhiata indagatrice e lui proseguì. «Dico sul
serio, non ne ho idea. Giuro. Ci parliamo il minimo indispensabile, non
voglio proprio sapere dove va. Ma non è per lei, né per Daniele; tanto
lui sverrà da qualche parte, come sempre.»

Lei lo guardò interrogativa.

«E' già un paio di volte che lo trovo appoggiato al muro del piscio alle
cinque», si spiegò. «Una volta quella fava del Gazzi gli ha anche
pisciato addosso.»

«Ma che...?»

«Tranquilla, appena mi sono accorto che lo stava facendo gli ho fiondato
la testa sul muro!»

Denise gli passò la sigaretta corretta e distolse lo sguardo, perplessa.
«Credevo --- speravo! --- boh, che andasse a troie, che ne so! Mi aveva
detto che aveva smesso con la roba.»

Fabio si pentì di aver toccato quel tasto. «Mi dispiace» disse,
desideroso di cambiare discorso il prima possibile.

«Di cosa, di avermi detto la verità?»

«Sì, esattamente. Odio essere l'ambasciatore di queste cose.»

«Tranquillo, non dirò a Dani che te lo sei lasciato sfuggire» sibilò
lei, maliziosa.

Fabio tirò un sonoro sospiro di sollievo senza nemmeno premurarsi di
nasconderlo.

Denise ridacchiò e lo abbracciò. «Tu sì che sei un tossico responsabile.
Sai, avrei preferito cento volte te a Daniele.»

«Maledetta» sibilò Fabio, liberandosi stizzito dalla presa. «Infili il
dito nella piaga?»

«Tu lo hai infilato nella mia!» rispose lei, senza smettere di
sorridere.

«Ma non l'ho fatto apposta!»

«Certo che l'hai fatto apposta. Ricordi?»

Fabio stette qualche istante a fissare stupidamente il vuoto, poi
l'intuizione lo colpì come un fulmine. Un sorriso esasperato gli si
dipinse sul volto: aveva ingenuamente scoperto il fianco, ed era stato
colpito senza pietà con un pezzo del suo passato da ragazzino curioso.

«Che arguta allusione!» sbottò sarcastico. «Guarda che non ero solo io,
eh! Anche te mi sembravi parecchio contenta! Quando la smetterai di
tirare fuori questa storia?»

«Probabilmente mai, e soprattutto non certo adesso! È un modo troppo
comodo per sondare il terreno su certi... argomenti.»

Fabio fece finalmente due più due, e l'intera situazione divenne
finalmente molto chiara.

«A parte che sarebbe bastato chiedere, ma comunque --- fai sul serio? Ti
pare il caso?»

Lei ridacchiò. «É sempre il caso. Siete schiavi del vostro istinto, voi
maschi. Basta solo sapervi accendere e poi... fate il vostro.»

Fabio non replicò; non c'era proprio niente che avrebbe potuto dire.

Denise accartocciò senza pietà la sigaretta di droga nel posacenere e si
alzò a fatica dal divano, gonfia come una zampogna ma sorprendentemente
ben ferma sulle gambe. Con confusa lentezza, si affaccendò per riempire
due calici con del vino bianco.

«Vermentino», disse mentre ne porgeva uno a Fabio, il quale borbottò un
grazie con voce funerea.

Lei rimase in silenzio per un lungo istante, poi sbottò: «Oh, ma che
hai? Ti è morto il gatto?»

Effettivamente, la faccia di Fabio era più adatta a un cimitero che a un
after party a due.

Denise assunse un'espressione dura, come se stesse impiegando ogni suo
grammo di forza per evitare di alzare gli occhi al cielo. Piombò accanto
a Fabio, lo costrinse a bere il resto del suo bicchiere e poi glielo
riempì di nuovo.

Lui, intontito dall'alcool e dalla droga, non riusciva a fermare il suo
flusso di pensieri.

"Altro che schiavi dell'istinto" pensò, "siamo talmente stupidi da
sprecare la vita per una persona, la mettiamo al centro del mondo,
lavoriamo sodo per costruire un futuro insieme, e poi --- ma forse sono
io che sbaglio." Il fumo continuava a fluttuare nella stanza, e lui lo
osservava. Gli pareva di vedere ciò che pensava in quelle grigie spire.
"Gli altri maschi non sono certo così. Sono io quello stupido. Dovrei
andare a caccia, invece di fare il nido. Dovrei essere cosa? Un
predatore? Ma che ne so, non capisco più niente, sono troppo sbronzo."

«Ooh! Fabio! Ce la fai?! Sono cinque minuti che parlo da sola!» sbottò
Denise, strappando via Fabio dalla sua mente riflessa nel fumo.

«Eh? Oh... Scusa... Mi sento un po'... stupefatto» rispose,
incespicando nelle parole.

«Bene no?»

«Credo di sì. Perché non dovrebbe essere bene?»

Ma non era bene, neanche un po'. La droga lo aveva reso debole, fragile,
incapace di proteggersi dal giudizio di sé stesso. Quella situazione,
quell'intimità... Non aveva del fracasso in cui nascondersi, una rissa
con cui distrarsi o un Gazzi da odiare. Era nudo al cospetto della sua
anima.

Bevve un ennesimo, generoso sorso dal bicchiere che teneva in mano.

Non riusciva a smettere di pensare a tutto ciò che lo aveva reso così
miserabile, di tormentarsi per la sua incapacità di impedire il
degenerare degli eventi.

«Se almeno avessi ancora qualcuno a cui aggrapparmi», pensò Fabio ad
alta voce.

Denise gli scoccò uno sguardo perplesso. «Stai pensando a lei?» chiese,
dopo una lunga pausa.

«Sì. Sì cazzo, è lei il tassello mancante! Ho investito tutta la mia
giovinezza su di lei, per cosa? Per ritrovarmi ad affrontare questa
merda da solo? Sarei riuscito a sopportare tutto, ad affrontare tutto!
Ma così è come --- è come se mi mancasse la terra sotto i piedi.»

Fabio aveva detto troppo.

Non doveva parlare quando era stordito, se l'era ripetuto infinite volte
in tutta la sua vita. Ma a che servono gli ammonimenti quando si riesce
a malapena ad esistere?

Denise gli tolse di mano il bicchiere piuttosto bruscamente.

"Eccoci, ora si è offesa!" pensò Fabio con una punta di panico. "Non
potevo stare zitto? Perché non riesco a stare zitto? Sono proprio un
coglione."

Ma la ragazza fulva non si era offesa; si era messa a trafficare
piuttosto goffamente intorno a un mobile a vetro. Diverse bestemmie dopo
riuscì finalmente a tirare fuori una bottiglia di liquore e, nel giro di
qualche istante, Fabio si ritrovò in mano un bicchiere colmo di
profumato liquido ambrato.

«Amaretto» gli disse. «Non è la cosa più elegante e pregiata del mondo,
ma se hai 'ste turbe pe' i' capo ci vuole qualcosa di più forte del
vino.»

Fabio ne bevve un sorso. Il buon sapore di amaretto, quel caratteristico
mix di zucchero e mandorla amara, gli disegnò sul volto una strana
espressione.

«Non ti garba?» chiese Denise.

«Lo devono ancora inventare lo spirito che non mi garba», sospirò lui
sconsolato. Bevve un altro sorso e poi aggiunse: «Sono proprio un
alcolizzato di merda.»

Dopo quelli che parvero essere molti confusi minuti, la ragazza gli
parlò all'orecchio. «Sì che lo sei», bisbigliò con voce dolce ma
pungente allo stesso tempo, «ma l'alcool e la droga non ti bastano,
vero? Ne vuoi sempre di più. Non ne hai mai abbastanza per calmare le
tue angosce.»

Sfiorò il collo di Fabio con le labbra, e lui avvertì muoversi qualcosa
in zone oscure. Possibile che...?

«Sì» la assecondò Fabio, imitando quel tono suadente senza neanche
rendersene conto. «Hai ragione, non ne ho mai abbastanza. Ne faccio
un'altra.»

La ragazza sbatté le palpebre e rimase in silenzio, per una volta
tradita dalla sua eloquenza.

In tutta onestà, Fabio non sapeva perché stava rifiutando così
stupidamente le avances di Denise, nonostante ai fini pratici le
apprezzasse. Era veramente ancora così legato a Lavinia, dopo tutta
l'indifferenza e l'incertezza che aveva sopportato? O forse era fuso
dalle varie droghe che aveva assunto, quindi semplicemente non capiva
più niente?

Perplesso da sé stesso, Fabio cominciò a produrre.

Alzò lo sguardo dalla sua attività soltanto a lavoro ultimato,
accorgendosi che la sua amica lo stava ancora osservando.

In uno slancio di acidità, Fabio suppose che con tutta probabilità
nessuno prima di lui aveva mai rifiutato le attenzioni della bella
Denise con così tanta indifferenza. Non poté fare a meno di sentirsi un
po' stupido, ma in realtà non poteva farci proprio niente; aveva altre
cose per la testa, cose che non parevano avere alcuna intenzione di
andarsene.

Come se avesse indovinato i suoi pensieri, Denise ruppe l'imbarazzante
silenzio che era sceso nella stanza. «Capisco», gli fece, senza riuscire
a nascondere del tutto la sua delusione. «Io... beh, non ti nascondo che
avevo ben altri programmi, ma sono comunque tua amica. Se hai bisogno ti
ascolto.»

Fabio non voleva riversare sé stesso su di lei, ma non era proprio in
grado di impedirselo.

«Cosa vuoi che ti dica?» cominciò, «sai già più o meno tutto, no? Forse
ne sai addirittura più di me. L'ho sempre data per scontata, sai? Siamo
insieme da millenni, ormai, e ora... senza di lei, mi crolla tutto
addosso, ecco. Credevo che mi amasse e che tenesse a me, credevo che ci
sarebbe sempre stata. Nonostante tutto...»

Fece una pausa e tracannò disperatamente l'amaretto che gli rimaneva nel
bicchiere, quasi strozzandosi, e Denise si avvicinò per battergli una
forte pacca sulla schiena.

Non appena riprese a respirare normalmente, Fabio accese la sigaretta
corretta e, come posseduto, continuò.

«Il lavoro mi ha sempre fatto schifo. Volevo riprendere a studiare,
volevo prendere la situazione in mano, volevo un sacco di cose... Ora
che sono qui e vedo crollare tutto quello che abbiamo costruito in
questi anni, schifo o non schifo, mi sarei persino messo a pregare pur
di continuare ad avere una sicurezza economica. Fanculo i sogni, fanculo
le aspettative... tanto ci sarebbe stata lei. Avrebbe sostenuto tutte
le mie scelte, mi avrebbe dato quella sicurezza che mi serve per
affrontare il mondo...»

Fece una pausa per fare un tiro e Denise ne approfittò subito. «Era
tutto rose e fiori? Davvero?»

Le sue mani in qualche modo erano finite sul petto di Fabio e lo stavano
accarezzando dolcemente.

Lui le ignorò e proseguì. «Col cazzo. Si litigava, eccome se si
litigava. Ma poi bastava guardarci e si capiva subito che ci si stava
scannando per cazzate, e che quello che ci legava era più forte di
quello che ci divideva. Ma ora è tutto diverso. Ora è tutto freddo, è
tutto statico... Siamo indifferenti, ecco. Preferirei che ci
prendessimo a pedate, piuttosto.»

«Si capisce» rispose Denise con dolcezza. «Dai, vieni a stenderti, sei
un pezzo in là. Continuo ad ascoltarti, se vuoi.»

Ma Fabio non si mosse né parlò.

Il pensiero proibito, quello che tanto a lungo aveva provato a
nascondere a sé stesso, prese finalmente forma. Perché sì, era come
aveva detto, lei era fredda, statica, indifferente; ma al puzzle della
realtà mancavano ancora diversi tasselli, uno dei quali era che Lavinia,
la sua Lavinia, si comportava in quel modo solo con lui.

Mentre la coscienza di Fabio si spegneva, corrosa fino all'osso dalla
combinazione di sostanze che aveva assunto, la sua immaginazione gli
dipinse con crudele realismo l'incubo che lo tormentava ormai da tempo:
la sua amata Lavinia e la sua nemesi Gazzi, insieme. Tese avanti le
mani, cercando di afferrare i due spettri per dividerli, per
riappropriarsi di ciò che gli apparteneva, per punire chi aveva osato
tanto --- ma era tutto inutile.

Udì una voce in lontananza. «Che fatica, 'sti uomini disperati...»

Figli di puttana, senza padre e senza mamma

Siamo battiti animali, siamo porci senza le ali

Grigio; niente più forme eteree, ma solo plumbeo, monolitico grigio.
Fabio attese paziente, sicuro che qualcosa sarebbe accaduto.

A un certo punto l'onnipresente monocroma iniziò a mutare molto
rapidamente, come a presagire un qualche evento significativo. Forse una
rivelazione? Un'apocalittica premonizione? Qualcosa di così strano da
non poter essere neanche immaginato? No, niente di tutto questo.
L'anestetico aveva quasi esaurito la sua efficacia, e quello a cui Fabio
stava per assistere era solo il colpo di coda di quella potente droga:
un altro, banale flashback.

Un po' deluso per la mancanza di effetti speciali, Fabio si trovò
catapultato per la terza volta nel suo passato.

Il vento gelido soffiava impietoso per le viuzze di Prato. Raramente il
centro storico era stato così deserto di domenica pomeriggio; niente
ragazzi a bighellonare in San Francesco, niente vecchietti a lamentarsi
in Piazza del Comune. In giro c'erano solo i temerari imbacuccati che
tiravano dritto per la loro strada, oltre a qualche tossico in disperata
ricerca di eroina.

Fabio non aveva proprio idea del perché si trovasse lì invece che in un
qualsiasi luogo chiuso.

«S'ha a fa' festa?» urlò al suo compagno di disavventura, sovrastando
il rumore del vento.

Quello annuì, ben lungi dall'aprire bocca, e i due si incamminarono
verso il riparo più vicino.

Il sollievo li pervase non appena varcarono la porta di casa Bagonghi;
era solo un piccolo appartamento ma era dotato di ogni comfort possibile
--- e offriva, ovviamente, riparo dal vento. Svestito e accomodato,
Fabio offrì una sigaretta al padrone di casa; lui gentilmente rifiutò,
preferendo uno dei suoi soliti Toscanelli al caffè.

«Anche questo è mio, vero?» chiese Bruno, riferendosi all'accendino che
Fabio gli aveva appena porto.

«Direi di no», fece lui, accennando un ghigno. «Era in mio possesso.»

Bruno gli restituì la smorfia. «Ebbene, possessore di fuoco,
impossessatene di nuovo. Al volo!»

Fabio acchiappò l'accendino per un pelo. Aveva le mani congelate; resse
la sigaretta fra le labbra e le mise a scaldare sotto le sue cosce.
«Prato, città dello sgomento...», sibilò a mezza bocca.

«...se 'un piove e 'un sòna ammorto, 'e tira vento!», gli rispose
l'altro, seminascosto in una nuvola di fumo profumato. «Occhio, ti sta
cadendo la cenere addosso.»

Fabio si scrollò e riprese con cautela la sigaretta fra le dita. Guardò
il suo amico attraverso la foschia: la lotta della sera precedente aveva
lasciato molti segni. «Bada come ti ha conciato» gli disse con amarezza,
«non sei ancora andato a rendergliele?»

Bruno si esibì in un minaccioso silenzio, ma era chiaro che non provasse
veramente del rancore verso il suo aggressore. Difficilmente il buon
Bruno Bagonghi si lasciava mettere i piedi in testa, ma quando ormai i
giochi erano fatti era facile al perdono.

«Hai avuto tempo di ascoltare quel disco?» incalzò Fabio, incapace di
tacere.

«Quale, quello nuovo degli Iron?» rispose distrattamente il suo amico.

«Sì, Book of Souls, il libraccio delle anime. Che significa, poi? La
bibbia?»

Bruno sbuffò assente un'altra nuvola di fumo. Sembrava altrove con il
pensiero, ma rispose.

«Boh, cose di sciamani, credo. Comunque ti dico la verità, non mi sta
piacendo granché. È fin troppo...»

«Prolisso?» offrì Fabio.

«Proprio. I pezzi sarebbero potuti durare la metà, senza perdere nessun
significato.»

«Vero, ma ormai hanno questa fittonata col progressive, che pretendi?»

Bruno sospirò. Non pareva essere dell'umore adatto per discutere, ma
l'argomento era certo di suo interesse; non poteva sottrarsi al
confronto di idee.

Fece un altro tiro dal sigaro e sbottò: «Progressive, ma fammi il
piacere! Quinte vuote e Mi minore, se questo è prog io sono Keith
Emerson in persona --- oh, senti, lasciamo perdere. Ti dirò che non mi
ha deluso. È perfettamente in linea con i lavori precedenti. Sono
sincero, non è che avessi chissà quale aspettativa da un lavoro dei
Maiden degli ultimi decenni.»

Prima che Fabio riuscisse a ribattere, qualcuno suonò alla porta.

Senza la minima esitazione, Bruno abbandonò il suo Toscanello nel
posacenere e si alzò. «Anche di domenica, berva d'i' C...!» esclamò.

«Dobbiamo proprio?» mugolò Fabio, preparandosi a uscire di nuovo.

«Sì», confermò Bruno, la voce dura come l'acciaio. «Sono infastidito
quanto e più di te, ma agonizzarci sopra non cambierà la situazione. Non
si fermeranno certo solo perché non gli apro la porta, hanno i loro
mezzi per farsi strada dove vogliono.»

Fece una pausa per infilarsi il suo pesante giaccone invernale; quando
riprese il discorso, parte della durezza era svanita. «Era scontata una
loro visita, venerdì avevo i Carabinieri nel magazzino. Oh, al diavolo:
lasciamogli pure dare un'occhiata, capiranno che li ho evitati e
verranno a cercarmi domani.»

I due sgattaiolarono via dall'uscita secondaria, trovandosi di nuovo in
balia del vento gelido.

Imbestialito per il freddo, Fabio si prodigò in una sfilza di
maledizioni verso la razza asiatica, rea di costringerlo a sottrarsi al
caldo per evitare la mafia cinese. Ogni sillaba che pronunciava gli
faceva entrare in bocca sorsi di aria ghiacciata, alimentando la sua
ira.

«Oh che l'abbòzzi!», urlò Bruno, stufo del continuo borbottare del suo
compagno di sventura. «È inutile, non sei credibile, non pensi quello
che dici! Il razzismo non è cosa per te. Lascialo a chi ne può fare buon
uso, ai neofascisti e agli ignoranti»

«Tipo quel neofascista ignorante che ha trasformato la tua faccia in un
campo minato?» lo stuzzicò Fabio.

«Tipo lui, sì.»

«In effetti ti ha chiamato --- com'era? --- ebreo di merda, o qualcosa
del genere. Ti sei sentito perseguitato per la tua razza? No perché sai,
checché ne dica lui, tu non sei ebreo.»

«Stai continuando, smettila, non starò a questo gioco. Odio le
discriminazioni di ogni sorta.»

«Che palle che fai, per due anatemi di estinzione! Che vuoi che sia il
mondo senza i musi gialli?»

«Un mondo senza un quarto della sua popolazione. Personalmente ritengo i
cinesi ottime persone.»

Fabio si limitò a sogghignare. Avrebbe riso, se non avesse temuto di
inghiottire per disgrazia un sorso d'aria ghiacciata.

«Così ottime che non vuoi farle entrare in casa la domenica, ma
preferisci parlarci lunedì, in ufficio, con un fucile a pompa sotto la
scrivania!» ringhiò a denti stretti, beffardo.

«Questi cinesi qui sono un po' più cattivi degli altri», replicò Bruno
senza scomporsi.

«Maledetti loro, la loro stirpe e il giallo della loro pelle! Cerchiamo
un posto al chiuso, piuttosto! Uno qualsiasi! Questo gelo mi ha già
fatto venire il mal di gola.»

«Se tu avessi tenuto sigillata quella cazzo di bocca, invece di maledire
gente --- bah, ma che te lo dico a fare?»

I due tacquero e continuarono a camminare, cercando disperatamente un
riparo.

Si era quasi fatto buio quando finalmente si imbatterono in un pub
aperto; ci si fiondarono dentro e ordinarono la roba più calda che
trovarono sul menù.

«Prestami attenzione un momento», eruppe Bruno da dietro la sua coppa di
caffè irlandese. «Ieri sei stato con Denise?»

Fabio non rispose, ma Bruno sembrò prendere il silenzio come una
confessione firmata.

«Avrei piacere che tu non cascassi fra le braccia della prima troia che
capita» proseguì. «Metaforicamente, intendo: non ho niente contro di
lei, e non mi aspetto che tu cada letteralmente fra le braccia di
nessuno.»

Il suo sguardo divenne improvvisamente acuto, come se volesse penetrare
nella mente del suo amico con la sola forza del pensiero. «Cosa intendi
fare con la Lavinia? Certe persone stanno dicendo certe cose, la
situazione non mi è chiara.»

«Non è chiara neanche a me, non so proprio che cosa dirti» rispose
Fabio, controvoglia.

«Tranquillo, non devi spiegarmi niente. Volevo solo sapere se hai
un'idea di cosa stai facendo, oppure agisci del tutto casualmente.»

Fabio non rispose; l'argomento lo aveva fatto piombare in un pessimo
umore. Non aveva voglia di rimestare ancora nel calderone dei suoi
problemi, ma solo di svagarsi insieme a uno dei pochi veri amici che gli
erano rimasti.

Bruno lo aveva di certo capito, ma riprese comunque l'argomento. «So che
ti do noia a parlare di queste cose. Solo che... beh, sta andando tutto
ai maiali, no? Non solo a te, a tutti quanti. A me per primo! Ora ho
anche le forze dell'ordine che gironzolano per il magazzino in cerca di
droga! Ci mancava solo questa. Non mi resta altro che sperare che
trovino solo i soldi del nero dietro la cimatrice, forse la cosa meno
illegale che tengo lì dentro. Io mi rifiuto di credere a cose ridicole
come la sfortuna, ma di questo passo non saprò più cosa pensare.»

Fabio sospirò. «Dove vuoi arrivare?» chiese senza il minimo entusiasmo.

Bruno sorrise. «D'accordo, te la faccio breve. Io non ho più nessuno. E
anche te mi pare di capire che non sei messo tanto bene. Va bene, c'è il
Brogelli, ma mi è parso di capire che gli trombi la donna. C'è
l'Arrighi, c'è il Gazzi ---»

«No, il Gazzi proprio non c'è!»

«Invece c'è, qualunque cosa questo comporti. Ma il mio discorso è un
altro, caro il mio Fabio. A questo punto, dopo tutto ciò che ci sta
accadendo, chi rimarrà nelle nostre vite? Non rispondere, te lo dico io:
saremo noi due, soli come bestie. Dobbiamo aiutarci a vicenda, capisci?
Quindi, in estrema sintesi... se hai bisogno di qualcosa, qualsiasi
cosa, cercherò di fartela avere.»

Fabio rimase perplesso. Che offerta era mai quella?

«Grazie per... beh, il pensiero e tutto quanto» rispose con cautela. «Mi
servirebbero tante cose, molte delle quali non so neanche che cosa
siano. Sono --- cosa diavolo sono? Ecco, diciamo che sono confuso, se
proprio vogliamo trovare una definizione che non ci spaventi più del
dovuto. Non so cosa mi serve, caro il mio Bruno; non credo che tu possa
darmi qualcosa se non sai cos'è.»

I suoi occhi si socchiusero appena. «E comunque, visto che alla fine sei
un po' ebreo per davvero... che cosa vuoi in cambio?»

«Non ti sto offrendo qualcosa perché voglio altro in cambio!» ribatté
Bruno, teatralmente offeso. «Ti sto offrendo il mio aiuto
incondizionato, così che quando avrò bisogno di te, tu ci sarai!
Putacaso, avrei proprio qualcosa da chiederti --- ma è una mera
coincidenza!»

Fabio sospirò di nuovo. «Dimmi cosa devo fare e lo farò. Anche io ho
soltanto te, credi forse che senza una contropartita non ti farei un
favore?»

«Certo che lo credo, per questo ti sto offrendo qualcosa in cambio.
Parla, dimmi cosa vuoi.»

«Te l'ho detto, in pratica non ne ho idea. Non so proprio cosa mi possa
servire.»

Bruno finì quello che rimaneva del suo caffè irlandese in un unico,
lungo sorso.

«Prima di concentrarti sui mezzi, dovresti aver chiaro il fine»,
sentenziò con ostentata pazienza, come se stesse spiegando una cosa
totalmente ovvia.

«Mi hai detto che non sai quello che ti serve, ma io ti ho chiesto se
c'è qualcosa che vuoi. So che appare strano, ma prova a partire dal
traguardo: avrai pure un obiettivo, un'ambizione, un qualche desiderio
che ti muove, no?»

Ci fu un lungo istante di silenzio.

Fu Fabio a romperlo: «L'unica cosa che mi viene in mente, tu non puoi
darmela di certo.»

«Questo è tutto da vedere. Forza, spara.»

«Beh, voglio una nuova vita. Voglio lasciarmi tutto alle spalle, voglio
imparare dai miei errori.»

Bruno contrasse il volto, probabilmente per trattenere una risata di
scherno. «Cosa ti impedisce di farlo e basta?», bofonchiò.

Fabio apprezzò lo sforzo che il suo amico stava facendo per non
deriderlo, ma si irritò lo stesso.

«Non hai capito» gli disse, grave. «Voglio sparire. Vorrei vivere una
vita completamente diversa, vorrei diventare un... un selvaggio! La
caverna, la clava e tutto quanto! Non ne posso più di farmi il culo per
poi vedere tutto andare a puttane! Voglio smettere di voler bene...
Voglio uccidere per mangiare, non avere altra preoccupazione se non
quella di procacciarmi il cibo! Voglio vedere le persone come risorse o
come minacce, non le voglio più mettere sul mio stesso piano emotivo! Se
solo potessi ---»

Bruno alzò garbatamente una mano, sorridendo, e Fabio tacque.

«So che non ti piace quando te lo dico, ma a volte io e te facciamo
pensieri molto simili», affermò. Nella sua voce era comparsa una strana
nota di affezione.

Fabio sbuffò, ma non lo contraddisse.

«Consideralo già fatto», riprese Bruno. «Complimenti, adesso hai una
nuova vita! Potrai uccidere per mangiare, e tutte quelle diavolerie che
hai detto. Spero tu non pretenda che organizzi tutto per domani, ma ti
ripeto, consideralo già fatto.»

«Non ci sto cascando.»

«Non c'è niente in cui cascare. Torniamo verso casa, tanto ormai i
cinesi se ne saranno andati; devo spiegarti delle cose che preferirei
non fossero origliate da nessuno.»

Bruno fece per alzarsi, ma Fabio lo bloccò. «Facciamo finta per un
momento che tu non mi stia prendendo per il culo. Cosa vorresti in
cambio?»

«Ah, giusto!» esclamò, esibendo una finta sorpresa. «Alla luce di quello
che hai detto, ciò che voglio chiederti diventa ancora più facile per
te!»

Fabio inarcò le sopracciglia e non disse niente. Si fidava ciecamente
del Bagonghi, ma la sua curiosità per la questione era macchiata da
qualche accenno di sospetto. Cosa poteva mai volere Bruno da lui? Aveva
molto poco da offrirgli, purtroppo.

«Stiamo a sentire...» accettò cauto.

«Ecco, bravo, stai a sentire. Tra qualche tempo, non so di preciso
quando, diciamo appena ti sarai annoiato di giocare all'uomo di
Neanderthal, mi piacerebbe che tu tornassi qui, a Prato, anche solo per
qualche giorno. Sarà una bella sorpresa per te, non sai quanto pagherei
per assistere alla tua reazione!»

Fabio sbatté stupidamente le palpebre. «Facciamo che non ho voglia di
contraddirti, perché o non hai capito che cosa ti ho detto, o non ho
capito io cosa mi stai dicendo te.»

«Abbiamo capito entrambi, ne sono certo.»

«Ho capito che dovrò tornare a Prato tra qualche tempo. Vuole dire che
hai un modo per farmi sparire dalla circolazione? Ti avverto, se mi dai
in pasto a qualche tuo amico del cazzo e finisco a lavorare su una
piattaforma nel mezzo al Pacifico, o in Uzbekistan a difendere i pozzi
di petrolio dai terroristi, oppure ---»

«Hai già mandato in frantumi una buona metà delle soluzioni che stavo
per proporti. Ma non preoccuparti, ho tante frecce al mio arco!»

«Va bene, sorvoliamo. Mettiamo per assurdo che, fra tutte le stronzate
che puoi inventare, tu abbia una buona idea. Vuoi solo che prima o poi
torni a Prato? Per fare cosa?»

Bruno esitò un momento, sembrando pensieroso. «Uhm... come posso
imbastirtela per farti fare quello che mi serve?»

Fabio rise. «No, ma tranquillo, eh! Trama pure di fronte a me, non me ne
accorgo mica!»

«So che è una cosa bizzarra ma ti prego, tienilo a mente: qualunque cosa
mi sia successa quando tornerai, vienimi a trovare.»

«Eh, tutto qui?»

«Sì. Prometti di venirmi a trovare, e di fumare un sigaro con me, ma
occhio! Un Toscanello dei miei, non uno qualsiasi. Lo farai?»

Fabio non capiva proprio dove Bruno voleva arrivare. «Ma che cazzo di
favore è?», sbottò.

«Per favore, dimmi che lo farai», incalzò lui.

«Sì che lo farò, vai tranquillo! Ma senti questo... Io l'ho sempre
detto, te sei tutto matto.»

Ma era Fabio ad essere matto. Un solo momento di distrazione, un
disorientamento inaspettato: Bruno lo stava strangolando con delle luci
di Natale.

Evidentemente, il flashback era finito.

Non ebbe nemmeno il tempo di comprendere l'assurdità della situazione
che tutto cambiò; il senso degli avvenimenti divenne un profondo
mistero.

In preda al terrore, Fabio gridò senza emettere alcun suono per quelle
che parvero essere delle lunghe, agonizzanti ore.

Il sole era sorto da pochi minuti e Fabio già non lo sopportava più.
«Abbozzala di splendere, coso giallo!» inveì, la voce ancora impastata
dal sonno.

Schiuse lentamente gli occhi, tentando di abituarsi alla luce che
inondava quella che adesso era casa sua --- anche se a chiamarla casa ci
voleva un bel coraggio.

Fabio si trovava in un vecchio, osceno appartamento dove caos, sporcizia
e trascuratezza regnavano sovrani.

Il pavimento era costellato da un inquietante misto di cianfrusaglie e
rifiuti, e l'arredo principale consisteva in un vecchio tavolo
traballante, finemente decorato con scatole di medicine, buste d'erba
vuote e riviste ormai imparate a memoria.

Richiuse gli occhi, immaginando di trovarsi su un lettino in riva al
mare. Il trucco non funzionò: rinunciò all'idea di riaddormentarsi e si
costrinse ad accettare di essere sveglio.

Sconsolato, si stiracchiò lentamente e si stropicciò gli occhi, cercando
di dare un senso alla sua esistenza.

Una fitta di dolore lo colse: si era involontariamente grattato
l'orecchio, togliendosi la crosta del taglio; si alzò di scatto e corse
subito verso lo specchio per controllarsi la ferita, ma inciampò nei
pantaloni che aveva abbandonato per terra giorni prima.

Ringhiando furioso si rimise in piedi, ma la repentina ascesa infierì
sulla sua pressione ancora bassa: barcollò goffamente e poi piombò di
nuovo sul pavimento.

«Mapporcodd...!»

L'eresia che seguì raggiunse non meno di tre religioni diverse.

Dopo essersi sfogato offendendo tutte le divinità che conosceva, Fabio
finalmente si calmò. Si alzò a fatica e, stavolta con molta cautela,
raggiunse finalmente la parete opposta a quella del suo letto; lì aveva
appeso un minuscolo calendario promozionale di una farmacia.

Prese un pennarello e tracciò la nona, microscopica croce.

Rimase ad osservare stupidamente le caselle segnate per qualche momento,
poi, all'improvviso, si sentì pervaso da una potente eccitazione: la sua
convalescenza era finita.

Era stato terribile. 

Non tanto il dolore quanto il puro fastidio, non tanto le medicine
quanto il cibo in scatola che aveva dovuto ingurgitare; e anche questi
disagi erano niente, se confrontati alla più intensa sensazione di noia
che Fabio avesse mai provato. Restare chiuso in quel sudicio
appartamento per tutto quel tempo, senza potersi lavare e riuscendo a
malapena a dormire era stato sicuramente più duro del previsto. Si era
organizzato: aveva fatto scorta di hashish e di libri, riviste e
giornalini da leggere per ammazzare il tempo --- ma la droga, forse per
l'interazione con gli antibiotici o forse a causa della solitudine, non
lo aveva divertito come avrebbe dovuto; e l'intrattenimento, beh, a un
lettore svelto come lui era durato sì e no mezza giornata.

Ormai era finita.

Di umore non proprio terribile, Fabio corse nel bagno e si specchiò. Il
suo riflesso avrebbe spaventato chiunque, ma lui aveva imparato a
direzionare lo sguardo con chirurgica precisione, ignorando la visione
d'insieme. 

Nonostante le avesse involontariamente tormentate più volte, le ferite
alle orecchie ormai si erano cicatrizzate. La garza sul naso non
sanguinava ormai da qualche giorno, e il mento era già a posto da un
pezzo anche se una diffusa sensazione di rigidezza continuava a
irradiarsi per tutta la mandibola.

Fabio si tastò delicatamente nel punto in cui qualcosa di molto simile a
uno scalpello aveva plasmato l'osso; vide le stelle dal dolore, ma a
parte quello sembrava abbastanza solido, almeno per quanto ne poteva
capire lui.

Prese coraggio: si tolse definitivamente la garza dal naso e si concesse
finalmente un momento di narcisismo.

Un'incudine si formò nel suo stomaco. 

Trattenne a malapena una smorfia di disgusto, mentre un'amara delusione
lo avviluppava. Non riusciva a credere che quello specchio potesse
riflettere una tale bruttura senza rompersi per protesta. Nove giorni
senza curare il suo aspetto lo avevano reso assolutamente inguardabile
--- ma non era solo quello. 

Il finto chirurgo aveva fatto veramente un pessimo lavoro, e grazie
tante.

Il naso sembrava aver subito una bella spianata con una lima da ferro,
tanto era evidente la fresca cicatrice della rimozione della gobba. Il
mento pareva davvero aver ricevuto un trattamento a suon di martello e
scalpello, ma tutto sommato non era sgradevole alla vista; se solo non
avesse provocato così tanto dolore a ogni minimo contatto, avrebbe
potuto essere un lavoro quasi accettabile. Le orecchie invece erano
qualcosa di inquietante: senza le croste, il taglio della cartilagine
non si notava, ma si percepiva comunque un qualcosa di artificiale in
quella forma, quasi fosse un bizzarro esperimento di body
modification.

Senza pietà, un'antica angoscia colpì Fabio.

Prese a tormentarsi la barba, incapace di fermare il flusso di pensieri
che lo investiva. 

Il suo bel volto, molto equilibrato e tutto sommato di bell'aspetto, era
stato vituperato da un tizio inquietante per quattrocento euro. Non era
tanto il risultato, che alla fine era all'altezza delle aspettative e
comunque più che sufficiente a garantirgli quel minimo di camouflage di
cui aveva bisogno; era il realizzare di essere stato costretto a
rinunciare a un importante pezzo di sé per continuare a vivere.

Aveva ventisette anni, era nel fiore della gioventù, nel momento di
massimo splendore. La sua bellezza giovanile, un'immeritata fortuna di
cui godere, un piacevole ricordo di cui essere orgogliosi da vecchi;
tutto questo era stato sacrificato senza esitazione sull'altare di...
qualcosa.

Già, era proprio quello il punto. Nel nome di cosa aveva compiuto questo
gesto?

La verità di quello che aveva fatto lo colpì come una mazzata sulle
gengive.

Fabio si appoggiò a peso morto alla parete, lasciandosi sfuggire un
penoso lamento. Qualcosa dentro di lui si era rotto. Mille domande
piombarono su di lui, dure e penetranti come lame d'acciaio, senza
alcuna risposta a fare scudo.

Scoppiò a piangere.

Erano mesi o forse anni che Fabio non piangeva. Le sue lacrime
sembravano scavare dei profondi solchi sul viso e sul petto, erodendo la
sua pelle, la sua corazza. Come lava incandescente, il suo pianto
consumò in un istante il suo guscio, lasciandolo nudo al cospetto del
suo alter ego.

Fabio si arrese al giudizio di sé stesso, sprofondando nell'umido
riflesso del proprio sguardo.

Appena due settimane addietro, la sua vita piroettava verso quella che
sembrava proprio un'insidiosa spirale di cambiamenti. Guardando le cose
con una prospettiva più ampia, non è che stesse succedendo chissà cosa:
alcune situazioni stavano mutando, altre addirittura precipitando;
alcune persone si allontanavano, altre invece avrebbero potuto
avvicinarsi. Se le cose a un certo punto vanno male, non significa che
l'intero mondo è guasto --- eppure a un certo punto, Fabio aveva preso e
se n'era andato a Barcellona e si era fatto mutilare da un tizio losco.

Era questa la sua arma migliore per far fronte alle difficoltà? Era
questo che i suoi cari gli avevano insegnato? Cosa avrebbero detto se
l'avessero visto in quelle condizioni?

Sotto il severo sguardo del Fabio riflesso, quello reale continuava a
versare fiumi di lacrime che riflettevano a loro volta la luce del sole
mattutino; gli zampilli di luce rimbalzavano per la stanza,
punteggiandola con coriandoli luminosi.

Qualcosa di pericoloso si innescò dentro Fabio.

"Che hai da guardare?", fece a sé stesso.

Si rispose con un amaro sorriso.

"Ti diverto? Sono buffo?"

Gli occhi nello specchio rimasero severi.

"Mi trovi patetico, vero?"

Un barlume rosso fremette dietro quello sguardo, e la bomba finalmente
esplose.

Fabio sferrò un pugno al suo riflesso, deciso a cancellare dalla storia
quell'immagine. Il suo dolore non aveva più ragione di esistere. La sua
educazione, la sua visione del mondo, le sue esperienze: tutto
cancellato. Era per questo che se ne era andato, che aveva fatto
strappare via pezzi di sé stesso. Fabio Fontanelli non c'era più; c'era
solo la sua volontà, non la sua storia. 

Sorrise follemente a ciò che rimaneva del suo riflesso, credendo di aver
vinto.

Fino ad allora, senza mai averlo scelto coscientemente, Fabio aveva
vissuto osservando rispetto per il prossimo, provando solidarietà per i
bisognosi, riponendo fiducia nell'amore. Esattamente come tutti gli
altri, come tutti gli stupidi --- ma lui mica era stupido. Non ci
sarebbe cascato un'altra volta: era arrivato il momento di ammettere
l'errore, di abbandonare la sua coscienza, la sua moralità o qualunque
cosa fosse quella folle debolezza, quel gratuito punto debole.

Da quel momento, tutto sarebbe stato diverso.

Fabio riprese il controllo di sé e si fece immediatamente una doccia.
L'acqua che gli scorreva addosso sembrò purificarlo, in una sorta di
bizzarro battesimo che consacrava la sua rinascita. Si lavò con estrema
cura, togliendo ogni traccia della sua convalescenza, e quando ebbe
finito si ravversò la barba, cresciuta incolta fino a quel momento,
riducendola a un dignitoso pizzo. 

Si riflesse in ciò che era rimasto dello specchio, osservando il suo
nuovo volto. D'ora in avanti avrebbe mostrato questa faccia al mondo: ne
prese atto senza il minimo rimpianto. 

Si vestì e uscì, pronto a compiere l'ultimo gesto necessario per la sua
rinascita.

Uscire fuori dopo tutta quella prigionia fu un'esperienza fantastica:
ogni aspetto del mondo esterno destava in Fabio molto più interesse di
quanto non avrebbe fatto in condizioni normali. Il sole che perforava i
suoi poveri occhi avvezzi al buio, la perenne brezza salmastra che gli
rendeva barba e capelli stopposi, la gente da scansare sui marciapiedi;
tutti i piccoli aspetti di Barcellona che aveva odiato appena arrivato,
adesso gli apparivano meravigliosi.

Fabio passeggiò allegro e distratto.

Ogni tanto si aggeggiava il pizzetto, non compulsivamente come aveva
fatto appena un'ora prima: ora accarezzava i peli per il verso, cercando
di farli convergere tutti in un punto con movimenti lenti e fluidi. 

Preso dalla sua nuova forma mentis, avvistò ciò che stava cercando senza
quasi rendersene conto: un casottino per le fototessere. 

Cercò nel suo borsello una moneta ottenuta molto tempo prima, simile ai
due euro ma costruita con un materiale molto più pesante ed entrò nella
cabina, quasi svenendo per l'aria soffocante che vi era dentro. 

Si trovò davanti a uno schermo in stand-by. Curiosamente, le istruzioni
per ottenere le fototessere non erano scritte in catalano e spagnolo, ma
in inglese, arabo e cinese. Sempre più fiducioso che quella non fosse
una normale macchinetta, Fabio inserì la sua speciale moneta nella
fessura per gli spiccioli.

Non successe niente, e la strana calma che lo pervadeva sparì.

"...nna maiala!" pensò, prendendo a calci e pugni tutto quello che
riusciva a raggiungere in quello sgabuzzino. "Ora t'accomodo a pedate
se 'un tu parti!"

Stuzzicato dai colpi, qualcosa dietro lo schermo si mosse. 

Si sentì un rumore metallico e, con immenso sollievo di Fabio, sulla
schermata comparve un conto alla rovescia.

Un flash, un rumore di stampante anni Novanta ed eccolo: un documento di
identità catalano con la sua foto appiccicata e timbrata.

Fabio sorrise, di nuovo tranquillo. Il suo nuovo nome era Jorge Pedrosa.

Forte della sua nuova identità, Fabio era libero; la sua vita poteva
ricominciare. Dopo mesi passati ad arrangiare una canzone che proprio
non voleva tornare, aveva finalmente preso in mano uno spartito vuoto.

Fabio non era mai stato un grande musicista, tuttavia, a volte,
catturato in certi moti di entusiasmo giovanile aveva provato ad
abbozzare qualche pezzo rock alla chitarra elettrica. Conosceva la
sensazione che si prova a far fiorire idee nuove, fresche, vive; tutte
le possibilità ormai precluse nei pezzi già cominciati, rigidi nella
struttura armonica di quei quattro maledetti accordi, finalmente tornano
in gioco.

Così gli appariva adesso la sua vita: un'invitante tablatura bianca. Da
dove avrebbe dovuto cominciare? In quale tonalità avrebbe scritto la sua
nuova canzone?

Decise che come prima cosa avrebbe reso vivibile il suo appartamento.
Non era sicuramente la casa dei suoi sogni, ma l'affitto era basso e
Fabio, fuggiasco senza un soldo, non poteva certo permettersi di meglio;
una bella pulita, e quel piccolo ambiente sarebbe andato più che bene.

Guardando verso un orizzonte temporale più lontano, prima o poi sarebbe
stata ora di trovarsi un impiego. Certo, con una rapina al mese Fabio
sarebbe campato più che dignitosamente; ma ne sarebbe valso il rischio?
Le sue esperienze in quel campo non erano state proprio piacevoli, e lui
non smaniava affatto dalla voglia di ripeterle. Eppure, più pensava
all'occupazione da intraprendere, più notava che non aveva intenzione
di lavorare onestamente; in lui ardeva un cieco desiderio di rivalsa, di
rivincita e, perché no, di vendetta verso gli spettri di una vita
passata che, forse, avrebbe fatto molto meglio a dimenticare.

Sarebbe finito a fare il trafficante, il truffatore, o addirittura
l'assassino? 

La prospettiva, invece di preoccuparlo, lo incuriosiva.

Fra una faccenda e l'altra, la sua prima giornata da Jorge Pedrosa
trascorse in un lampo, e Fabio decise di andare a godersi quel che
restava del giorno sul lungomare.

Il sole stava per calare, l'aria già cominciava a tingersi timidamente
di rosso.

Avvolto nel suo meditabondo torpore, Fabio si appoggiò a una panchina e
prese a lisciarsi la barba, godendosi per un attimo l'aria di mare
prima di inquinarla con una sigaretta.

Qualcosa catturò la sua attenzione.

Una divertente scenetta si stava consumando a pochi passi da lui: una
coppia di vecchi stava litigando con un pakistano mentre una ragazzina
riprendeva la scena con lo smartphone.

Sebbene l'istinto lo supplicasse di farsi gli affari propri, la
curiosità spinse Fabio ad avvicinarsi per scoprire cosa stesse
effettivamente succedendo.

Si avvicinò con gattesca destrezza al parapiglia, ma fu solo un inutile
sfoggio di abilità; avrebbe potuto avvicinarsi anche a bordo di una
portaerei e nessuno si sarebbe accorto di niente. 

Ebbe un déjà-vu, ma lo ignorò.

Le urla dei due vecchi si sovrapponevano agli sbraiti
dell'extracomunitario, che a loro volta si mescolavano con la risata
isterica della ragazza, creando una deliziosa cacofonia completamente
imperscrutabile. Fabio, tuttavia, grazie al suo fenomenale intuito --- e
al pakistano, che stava incautamente sventolando una busta piena di roba
verde --- comprese subito che stava assistendo a qualcosa di
incredibile.

Uno strano sorriso sbarazzino si dipinse sul suo volto.

Quasi non riusciva a credere a quello che stava pensando. Si lisciò la
barba e osservò il sole, ormai sprofondato per metà nel mare catalano.

Quella luce, quei colori... era tutto bellissimo. 

Fabio capì che non sarebbe riuscito a trattenersi, e si arrese all'idea
di fare una cosa estremamente stupida.

Guardò intorno, giusto per scrupolo: non c'erano poliziotti o altre
autorità a fare da deterrente alla sua smania di giocare. Buttò via la
sigaretta e si avviò a passo svelto verso il gruppo, spaventato dalle
conseguenze di quello che stava per fare ma incapace di starsene nel
suo.

«Whoa, whoa, whoa! Stop that weed waving, man!» gridò al pakistano
appena lo ebbe a portata di voce. «That's weed, isn't it?»

Quel ceffo lo degnò di un solo sguardo prima di riprendere a litigare
con la coppia. Era il perfetto stereotipo dello spacciatore a
Barcellona: pantaloni lunghi, infradito, volantini di nightclub nei
taschini della camicia e lattine di birra appoggiate per terra vicino a
lui.

«Se no vuole tu va via! No urla, no incazza!» sbraitava quello, senza
smettere di sventolare la busta con la droga.

«Ah ma siete italiani?» lo interruppe Fabio, sorpreso, rivolgendosi alla
coppia.

Anche da vicino, davano proprio l'impressione di essere due vecchi
rompipalle: palandrana per entrambi nonostante la piena estate, musi
contriti dalla rabbia e qualche accenno di capelli bianchi.

«Impara a farti gli affari tuoi, giovane!» sbottò l'uomo, senza
scollare gli occhi dallo spacciatore. «Che qui ci gira la feccia della
società! Spacciatori, ecco cosa siete voi neri!»

«Gente così dovrebbe essere rinchiusa!» incalzò la donna, la voce
traboccante di disprezzo. «Non a piede libero per strada!»

«Scusi l'impertinenza, signora» cominciò Fabio con un tono falsamente
sofisticato, «ma spacciare significa vendere la droga alla gente, e la
gente è in giro sul viale. Dove altro dovrebbe stare? Se lei me lo
rinchiude, lui non spaccia più, e allora lei che lo rinchiude a fare?»

La ragazza eruppe in una risata isterica, ma la vetusta coppia non
gradì.

«Giovane, non fare il simpatico!» ruggì l'uomo, infuriato come non mai.
«Ora chiamo le guardie! Questa merda farà la fine che si merita: marcirà
in galera!»

«Marcirà in galera!» gli fece eco la donna. «Vendere la droga a una
famiglia in vacanza, per di più con la bambina! Ma cosa ha nel
cervello!»

Il pakistano, che aveva assistito a questo scambio di battute senza
proferire parola, scoccò un'occhiata divertita prima alla ragazza, poi a
Fabio. La bambina, come l'aveva definita la moglie dell'obsoleto
pisquano, era in realtà una bella figliola, alta, magra e bionda; forse
era davvero troppo giovane per farci certi pensieri, ma certo non era
una mocciosa. 

Fabio le lanciò un ammicco con le sopracciglia e si lanciò subito in un
pomposo delirio che avrebbe reso orgoglioso il suo amico Daniele.

«Signor spacciatore, questa signora ha ragione», esclamò
appassionatamente. «Ma cosa le salta in mente di proporre la droga alla
bambina --- una dolce, immacolata bambina! La sua candida innocenza
dovrebbe intimidirla a tal punto da farle regalare la sua merce. Come
osa chiederle dei soldi in cambio! Mi dia retta, se vuole vendere, lei
sta sbagliando target commerciale.»

La ragazza fu scossa da risate così violente che quasi lasciò cadere il
telefono a terra. La coppia invece sembrava aver visto un mostro:
tacquero entrambi, pietrificati.

«Guardi me» proseguì Fabio, ormai deciso a sbigottire quei tizi fino in
fondo. «Sono un ragazzo losco, con i lineamenti a teppista, do del lei
agli spacciatori --- che dovrebbero marcire in galera, non
dimentichiamolo --- insomma, sono tutti elementi che indicano
inequivocabilmente che ho bisogno di droga! E che sarei disposto a
pagarla profumatamente!»

Proprio sul climax di quella performance, la situazione improvvisamente
degenerò: uomo e donna cominciarono a sbraitare all'unisono, agitandosi
come dei folli e cominciando ad attirare l'attenzione dei passanti,
rimasti fino ad allora indifferenti a quel teatrino.

Il pakistano spacciatore fece un breve cenno di saluto a Fabio e,
riposta finalmente la busta di droga in tasca, si dileguò veloce come il
vento.

Nonostante la scena offerta dalla coppia, che tentava disperatamente di
persuadere chiunque gli capitasse a tiro a chiamare le forze
dell'ordine, Fabio decise che era arrivato il momento di levarsi di
torno. 

Colto da un improvviso timore, si avvicinò alla ragazza e le strappò di
mano lo smartphone. Lei squittì sorpresa, ma non reagì.

«Scusa! Davvero, scusami!» le gridò Fabio, allontanandosi dalla scena a
passi svelti. «Se ti ribecco in giro te lo rendo, promesso!»

La ragazza non sembrava proprio voler cedere il suo gingillo senza dare
battaglia. 

Si scrollò di dosso la madre, che nel frattempo l'aveva agguantata per
un braccio forse per mostrare ai passanti la corruzione che aveva subito
dal malvagio spacciatore, e trotterellò verso Fabio, decisa a
riprendersi il maltolto. 

Con la feroce ragazzina alle calcagna, lui si diresse verso il centro
della città, deciso a mettere quanti più metri possibili fra lui e i
vecchi chiassosi.

Non pensò neanche un istante al rischio che stava correndo: si stava
divertendo tantissimo.

«Dammi lo smartphone!»

«No.»

Fabio non aveva mai faticato così tanto per trattenere i suoi istinti
violenti. Quella ragazza lo irritava nel profondo.

«Figa, dammi il mio smartphone!» ripeté lei, per la sedicesima volta.

«Senti me», le disse Fabio mentre accelerava il passo nel disperato
tentativo di seminare la scocciatrice, «perché non te ne torni dai tuoi?
Non vorrai mica farli preoccupare, vero?»

«Cazzoméne, sono dei vecchi rompiballe! Sai che robe se gli dico che
mi hai rubato l'iPhone! Dammelo, dammelo subito!»

Fabio sogghignò. «Se proprio insisti. Sembri fin troppo disinibita per
essere una bambina, con buona pace di tua madre. Quanti anni hai?»

«Ventuno» rispose lei, senza dar cenno di aver colto il doppio senso.

«Maggiorenne in ogni stato, eh?» fece Fabio fra sé e sé. «Quel paki ci
aveva proprio visto giusto.»

«Non me ne importa niente, voglio il mio iPhone!» pigolò la giovane
donna. «Cancellati il tuo video di merda e dammelo!»

La pazienza di Fabio era agli sgoccioli, ma continuò a parlarle. «Non ci
casco, come minimo ti carica tutto da qualche parte in automatico. Di
dove sei?» le chiese automaticamente, senza un reale interesse per la
risposta.

«Milano. Figa, non si sente?» disse la ragazza, unendo le mani e
agitandole leggermente.

«Non mi intendo di quei posti» ansimò Fabio. A furia di andare così
svelto aveva quasi il fiatone. "Maledette sigarette" pensò, mentre si
sforzava di tenere il passo spedito che aveva preso.

La ragazza non replicò, e per qualche metro regnò il silenzio. 

Fabio la osservò con la coda dell'occhio: guardava in giro ostentando
una moderata curiosità, forse chiedendosi se sarebbe riuscita a
orientarsi da sola in Barcellona una volta recuperata la refurtiva. Pur
sprezzante, Fabio non poté fare a meno di essere colpito dalla
intraprendenza della sua inseguitrice; era testarda e piena di energia,
e lui non aveva nessuna speranza di liberarsene camminando.

Avrebbe quasi voluto renderle lo smartphone e farla finita, ma come
poteva fare ad avere la certezza di non apparire sul web in un video
virale? Con tutti i servizi di archiviazione online che esistevano,
cancellare un file da un dispositivo non bastava più; se solo Fabio
avesse avuto due minuti di pace forse sarebbe riuscito a far sparire
ogni traccia della pericolosa ripresa, ma aveva bisogno di stare fermo
se non voleva prendere in faccia qualche lampione. 

Doveva liberarsi della ragazza, o comunque riuscire a farla stare zitta
e ferma. 

Senza neanche formulare esplicitamente il pensiero, capì che cosa
dovesse essere fatto e cominciò ad agire di conseguenza.

«Sono stato una volta sola a Milano» offrì, prima che il disco rotto
ripartisse, «all'esposizione internazionale del motociclo. Bell'evento,
per carità, ma che ci trovi in un posto del genere?»

«Ma quale Milano, le fiere le fanno a Rho!» rispose lei, punta nel vivo.
«Io sono di Milanomilano! I miei vecchi hanno il loft in via
Montenapoleone, eh! Non ci andiamo quasi mai, è sempre affittato, ma ce
l'abbiamo!»

«Figa, una milanese d.o.c.! Allora senti una roba, mollami!» le fece il
verso Fabio, mentre prendeva una decisione cruciale. 

Risoluto, svoltò a destra verso un posto che si ricordava di aver visto
da qualche parte in Bogatell, ma si fermò improvvisamente, facendo
inciampare la ragazza su di lui. Dove diavolo erano finiti? Voleva
distrarre la ragazza con le chiacchiere, ma alla fine si era distratto
pure lui. Prese a lisciarsi il pizzo, pensando e guardandosi intorno
alla ricerca di un punto di riferimento. Avrebbe dovuto esserci un
vicolo cieco alla loro destra, invece c'era un minimarket. Maledisse
mentalmente la Catalogna e la stirpe di ogni ingegnere civile che aveva
lavorato a quelle strade, ma era colpa sua: aveva smarrito del tutto
l'orientamento.

«Ti sei perso?» lo canzonò la ragazza.

«Sì», rispose lui, nervoso ma sincero. «Dove cazzo è la fermata della
metro?»

«Laggiù, c'è la emme rossa. Mi restituisci lo smartphone, per favore?»

«No. Quindi se la fermata è lì... e se la guardo, le torri mi rimangono
alle spalle... io devo andare... di là!»

«Vai dove ti pare,» lo schernì la ragazza, «ma io non ti mollo!»

«Brava, seguimi» rispose lui, ancora incerto riguardo alla strada da
prendere. Non c'era niente da fare, Fabio aveva proprio difficoltà a
orientarsi a Barcellona.

Tremendamente inopportuno, il pensiero corse con nostalgia alla sua
Prato. Gli mancava proprio quella vecchia, sudicia città; ogni suo
aspetto e ogni suo contrasto, persino tutte quelle sfacciate
contraddizioni che Fabio aveva sempre detestato. In quel momento, tutte
quelle cose gli tornavano in mente come piacevoli ricordi. Poteva andare
lontano quanto voleva, ma quei luoghi per lui avrebbero continuato a
significare casa. 

Non importa chi tu sia, non importa quanto lungo sia stato il viaggio;
prima o poi tutti vogliono tornare a casa. 

Sì, Fabio sarebbe tornato a Prato. Chissà quando e chissà come, ma ci
sarebbe tornato. Se non altro, per il favore che doveva al Bagonghi.

«A che pensi?», lo interruppe una voce femminile.

Fabio sospirò ed emerse dai suoi pensieri, piombando nuovamente nel
mondo reale. «Pensavo alla mia città. E a Barcellona. Ti piace
Barcellona?»

«Mah, sinceramente, ho visto di meglio» sentenziò la ragazza con fare
snob.

Fu solo per via di un colpo di tosse che Fabio evitò di farle il verso.

«Sei in vacanza anche tu?» proseguì lei.

«Diciamo --- cough, che cazzo! --- diciamo che sono in trasferta.
Questa città sembra un po' Viareggio, solo più moderna e sei volte più
grande. Sei d'accordo?»

«Viareggio, oddio dov'è che l'ho già sentito? È quel posto vicino al
Forte? Forse ci sono stata coi miei, non mi ricordo. Tu di dove sei?»

«Potrei dirti la verità e poi sentirti ciabattare che forse ci sei stata
eccetera, oppure dirti direttamente che sono di Firenze e finirla qua.»

«Firenze, lo sapevo! Parli in modo buffo, ma si capisce quasi tutto.
Come ti chiami?»

"Come mi chiamo? Sul serio?" pensò Fabio, sarcastico. Ci mancava solo
che le dicesse come si chiamava. «Io non parlo in modo buffo», fece
evasivo, «siete voialtri non Toscani a parlare male.»

«Oh! Come ti chiami ho detto!» lo incalzò la ragazza.

A pensarci bene, lui un nome ce lo aveva, per brutto che fosse. Perché
non cominciare a usarlo? «Jorge» gracchiò, per nulla convinto di quello
che stava dicendo.

«Certo, come no. Dai, come ti chiami?»

«Jorge!» ribadì Fabio, teatralmente offeso.

«Uno di Firenze non si chiama Jorge!»

«Io invece sì. Che ti importa? Non puoi prendere per buono che mi chiami
Jorge?»

«I nomi sono importanti!» tubò lei con veemenza. «Nel tuo nome c'è
scritto chi sei! Io sono Vittoria, e vincerò tutte le sfide che
affronterò nella vita.»

Fabio sbuffò il suo disprezzo. «Questa cosa è stupida», sillabò
seccamente. «Il nome è solo una parola che la gente dice per chiamarti.»

«Assolutamente no! Se non mi chiamassi Vittoria, non sarei la persona
che sono!»

«Cazzate. Se ti chiamassi Patata, saresti la stessa ragazzina petulante
che sei adesso oppure un tubero? Per quanto mi riguarda, ci potremmo
chiamare tutti con dei numeri, o dei codici, o anche non chiamarci
affatto.»

«Che persona triste che --- oh, ma guarda dove vai! Di qui non si
passa!»

Erano arrivati. 

I due erano giunti in un banale vicolo cieco e poco illuminato, ma
soprattutto deserto. Il cuore di Fabio prese a battere forte; era il
posto perfetto per fare alla ragazza qualunque cosa gli venisse in
mente. Non voleva andare troppo oltre: gli sarebbe bastato fare un po'
il cattivo per mettere in chiaro le cose e farla stare zitta e ferma per
un po'.

Fingendo di essersi perso di nuovo, Fabio vagò distrattamente per il
vicolo, mettendo la sprovveduta fra sé e il muro.

Era in trappola. Nessuno avrebbe potuto vederli o sentirli, a parte
forse i topi nei cassonetti.

Fabio si parò davanti a lei, e per la prima volta la osservò con
attenzione. Era veramente una bella ragazza: il suo giovane volto aveva
i lineamenti morbidi e provocanti, i suoi occhi grandi scintillavano di
un magnifico azzurro, ed era estremamente ben equipaggiata in quanto a
tutto il resto. 

Fabio si sentì fremere, scosso da istinti che venivano dal basso.
Assaporò il momento, lasciando che l'istinto trasportasse la sua
immaginazione.

La ragazza ruppe il silenzio che era sceso fra loro due. «Facciamo
quelli che vanno? Questi cosi fanno caldo!» si lamentò, indicando le
unità esterne dei climatizzatori degli uffici.

Ma era tardi, gli uffici erano chiusi e l'aria condizionata spenta. 

Le labbra di Fabio si arricciarono con malvagità. 

La ragazza avvertiva il pericolo, voleva andarsene da lì; la sua faccia
forzatamente disinvolta cominciava finalmente a tradire un po' di
nervosismo. Forse, alla buon'ora, si era resa conto di essere in un
vicolo deserto con uno sconosciuto poco raccomandabile.

«Vittoria, hai detto? Sì, era Vittoria», le disse Fabio a voce bassa.

«Jorge, hai detto? No, ma chi ci crede», gli fece il verso lei.

Fabio ridacchiò, sinceramente colpito. Si mise le mani in tasca e parlò
al suolo. «Hai un autocontrollo incredibile. Sai che un po' ti invidio?
Anche io so fare la faccia tosta, ma quando c'è da aver paura di solito
ho paura.»

La ragazza si irrigidì. «Che vuoi dire? Ce ne andiamo, per favore?»
disse a voce alta, ma incerta.

«Ce ne andiamo?» la schernì lui, avvicinandosi. «Sei tu che mi hai
voluto seguire. Quello che accadrà adesso sarà soltanto colpa tua.»

La ragazza gettò la maschera.

Indietreggiò verso la parete del vicolo, e cominciò a parlare molto
velocemente. «Sai cosa? Puoi tenertelo l'iPhone, non lo voglio più!
Contento? Ora vado, salutami Firenze, ciao! Fammi pass ---»

Fabio le mise una mano sulla spalla e lei si pietrificò. 

Sentire quella pelle liscia sotto le dita lo scosse; come un cane da
caccia che fiuta una lepre, Fabio fu percorso da un potente brivido di
eccitazione. Assaporò per un attimo quella sensazione ritrovata, ma poi
si costrinse a controllare i suoi istinti; doveva assicurarsi la
distruzione di quel maledetto video, il resto poteva attendere.

Le tolse la mano dalla spalla.

«Ascoltami bene» parlò, decidendo all'istante di essere sincero con
quella che sarebbe potuta diventare la sua vittima. «Questa situazione è
molto pericolosa per entrambi. Non vorrei proprio ritrovarmi a fare cose
che non mi conviene fare. Lo capisci, vero?»

«Per favore, voglio andarmene!» mugolò lei, a un passo dal pianto.

Fabio provò un improvviso moto di insofferenza verso di lei. Si era
cacciata da sola in quel pasticcio, cosa le sarebbe costato lasciarlo
andare via in santa pace? In effetti, lui le aveva rubato uno smartphone
incredibilmente costoso. Se uno per strada ti strappa via di mano una
bella mazzetta di banconote, è naturale che il tuo istinto sia quello di
corrergli dietro per riprendertela. "Maledetti quei cosi e chi li
compra", pensò, ben conscio di maledire mentalmente quasi tutti,
compreso sé stesso. Sì, anche lui, insieme a tutti gli amici che aveva
nella sua vita passata, si era sempre adeguato all'ultima moda
tecnologica senza pensarci più di troppo.

Fabio spese dei lunghi istanti ponderando il bisogno delle persone di
spendere interi stipendi in degli aggeggi così fastidiosi, poi si
ricordò che stava terrorizzando una ragazzina in un vicolo cieco e tornò
al presente.

«Scusa, mi sono distratto» annunciò con nonchalance. «Dove eravamo?»

«Non lo so» disse lei, non peritandosi di nascondere la sua agitazione.
«Stavi dicendo delle robe strane sul pericolo, poi hai cominciato a
fissare il vuoto. Posso andarmene? Ti prego, ti scongiuro! Non me ne
importa niente del telefono!»

Fabio si riscosse. «Ah, giusto, ecco dove eravamo rimasti. Senti, io ho
il fiatone e non sono sicuro di come si faccia, quindi dammi retta.
Prendi questo dannato aggeggio» comandò, porgendogli il conteso
smartphone.

Rientrata in possesso del maltolto, la ragazza si bloccò un per attimo,
come se stesse pensando più velocemente che poteva.

Fabio le scoccò una feroce occhiata e la acchiappò per un braccio. «Eh
no! Non ci siamo capiti» le disse amareggiato.

«Non ho fatto niente, sono qui ferma!» squittì lei.

Fabio si esibì in un sorrisetto malevolo. Era completamente inebriato e
corrotto dalla sensazione che gli dava il tenere in pugno quella
ragazza; non è che avesse davvero intenzione di farle del male, ma non
poteva fare a meno di godere della ubriacatura che quella sensazione di
potere gli dava. 

Il sole era ormai scomparso del tutto, e la zona era sprofondata in una
tenue oscurità attenuata soltanto da due fiochi lampioni. 

«Voglio che tu capisca in che mani sei» sussurrò Fabio alla ragazza, la
voce intrisa di malvagità.

«Che vuoi dire?» stridette la preda.

«Voglio dire che metterò tutte le carte sul tavolo», proseguì il
predatore, il tono basso e carico di emozione, le narici frementi di
eccitazione. «Non ha senso bluffare, ho io la mano più forte e tu non
puoi tirarti indietro. Ti conviene accettare subito la sconfitta, non
hai niente da guadagnare rilanciando.»

«Non capisco, ti prego, smettila!»

«Le metafore non sono il tuo forte, eh? Va bene, proviamo così: tu, da
brava persona scaltra, stai pensando a come uscire da questa situazione
con il minimo danno. Ma se non conosci le mie vere intenzioni --- o i
miei limiti, per fregarmi! --- insomma, rischi di trascurare elementi
utili per valutare la situazione, e alla fine uscirne peggio di come non
ne saresti uscita dandomi retta. Capisci dove voglio arrivare?»

La ragazza pareva proprio aver capito.

Una lacrima le scese da un occhio, e le sue labbra cominciarono a
tremare. «Credo di sì» disse con voce malferma «ma perché mi dici
questo? Volevi il telefono, no? Tienilo e lasciami andare, per favore!»

«Non credo che tu sia in una posizione tale da poter avanzare richieste,
sai?» la schernì Fabio. «Ora ti mostrerò una cosa. Ti renderai
finalmente conto che seguirmi è stata proprio una brutta idea, e forse
la prossima volta ci penserai due volte prima di infastidire degli
onesti delinquenti come me. Consideralo un favore personale che ti
faccio.»

Fabio si mise una mano nei pantaloni e cominciò a frugare. 

La ragazza, piuttosto inaspettatamente, tirò un sospiro di sollievo.
«Oddio, pensavo --- cioè, non lo so, hai detto tutta quella roba!»
mugolò, visibilmente sollevata. «Pensavo avessi tipo un coltello, una
pistola, che ne so! Bastava dirlo che volevi... insomma...»

Fabio la ignorò e infilò anche l'altra mano nei pantaloni.

«Va beh, senti», fece sbrigativa la ragazza, «se ci metti tutto questo
tempo per trovarlo è meglio se faccio io, no?»

Fabio sghignazzò.

«Che situazione!» esclamò, improvvisamente allegro. «Ti chiedo scusa, ho
rovinato tutta quella bella tensione che avevamo creato. È che devo
essere delicato, insomma, non mi voglio mica sparare nelle palle! Ero
sudato, poi mi sono ghiacciato e questa stronza qui mi si è proprio
incollata alla gamba, maledetto il ferro della Colt e le fornaci che
l'hanno fu ---oh! Ce l'abbiamo fatta!»

Fabio estrasse finalmente la pistola.

La ragazza emise un patetico gridolino e indietreggiò improvvisamente,
andando a sbattere la schiena contro il muro del vicolo. 

«No», gemette disperata, «non mi sparare!»

«Questo dipende da te» sibilò Fabio, traboccando di nuovo di malvagità.
«Bene, ora che l'atmosfera è tornata drammatica al punto giusto, vediamo
di tornare a noi: fai sparire quel video da ogni possibile reame di
esistenza.»

Senza aggiungere altro, la povera ragazza si mise subito ad armeggiare
con il suo telefono.

Fabio assaporò il silenzio per qualche momento, ma poi si distrasse,
cominciando a pensare a cosa ne avrebbe fatto del resto della serata.
Una volta sistemata la faccenda con questa tizia, probabilmente
l'avrebbe lasciata in pace e sarebbe tornato alla sua nuova, ritrovata
vita. Forse avrebbe comprato un po' di erba da qualche spacciatore,
giusto per fare qualcosa prima di addormentarsi. 

L'istinto maschile, però, non lo aveva affatto abbandonato. 

Doveva evitare in tutti i modi di prendersi altri rischi, e una violenza
sessuale si poteva considerare come estremamente rischiosa. Davanti a
delle pulsioni così profonde, rimanere razionali era molto difficile. 

Una serie di balbettii disperati costrinse Fabio a tornare presente.

«Non --- non si può, è --- è pending, qui non ho internet mobile,
siamo all'estero e --- no, no! Guarda! Mi dice pending! Non mi ci fa
premere niente!»

«Forse ho capito» tentò di tradurre Fabio, «il telefono sta cercando di
mandare il file ad iCloud o come diavolo si chiama, ma adesso non c'è
internet e non puoi farci niente finché non ti connetti?»

«Sì! Esatto! Proprio quello!» pigolò la poveretta. «Non è colpa mia! Non
posso fare niente! Lo --- lo cancello in albergo! Lì ho la connessione!
Giuro!»

Fabio sentì puzza di menzogna, ma non era poi così ferrato in materia.
«Va bene, lascia perdere», le fece. «Senti, io una chance al tuo
aggeggio gliel'ho data; ora facciamo a modo mio. Dallo a me, e
vaffanculo a tutte queste diavolerie. Vedrai che dal fondo del mare non
caricherà proprio nulla sul suo cloud di merda.»

Mogia mogia, la ragazza gli consegnò lo smartphone. 

I due se ne stettero in silenzio per un po', squadrandosi a vicenda. Il
volto della ragazza era un po' stropicciato dall'insieme di emozioni che
aveva provato nell'ultimo quarto d'ora, ma comunque molto, molto bello.
Fabio le fece una carezza al volto, impulsivamente, senza pensare; la
ragazza sgranò appena gli occhi, sorpresa, ma poi sorrise. Quel gesto
fece accadere qualcosa nella testa di Fabio: con suo immenso sollievo,
la pietà prevalse sulla fame.

«Fatto! Sei libera!» annunciò, mettendo via la pistola. «Dai, su con la
vita» continuò, tentando istintivamente di tirare su di morale quella
che fino a pochi istanti prima era solo una succulenta preda. «Lo so che
questi cosi costano uno stipendio; ce l'avevo anche io prima di... beh,
prima. Se mi dici dove posso trovarti, nei prossimi giorni ti ripago il
suo valore.»

«Davvero lo faresti?» fiatò lei, completamente incredula.

«Certo che no», si corresse immediatamente Fabio. «Perché dovrei
ripagarti il telefono? Non so proprio come ti sia venuta in mente
quest'idea.»

«Ma l'hai detto te! Io --- boh, lascia perdere, non me ne importa
niente. I miei sono vecchi bacucchi pieni di soldi, e alla loro bambina
non dicono mai di no. È solo che... ecco...»

La ragazza tirò su forte col naso, e poi scoppiò improvvisamente a
piangere. «Mi hai fatto veramente tanta paura! Perché mi hai fatto
paura? Pensavo che mi avresti ucciso!»

«Stupida ragazzina» la rimproverò Fabio con insofferenza. «Cosa cazzo ti
è saltato in mente? Seguire un tipo come me, da sola, in una zona
deserta di una città straniera. Ti è andata bene, ma parliamoci chiaro:
non ne trovi a dozzine di malviventi che ti fanno questi garbi. Sei
giovane, indifesa, ingenua e anche parecchio... appetibile, diciamo
così.»

Lei sorrise debolmente, prendendo evidentemente quello di Fabio come un
complimento. 

Lui non ci fece caso e riprese. «E se fossi stato una carogna che se ne
frega? Uno che ammazza senza pensarci due volte? Non dovevi venirmi
dietro, non c'è dubbio; è stata una mossa stupida, totalmente stupida.
Io odio la stupidità, la odio così tanto da farmi quasi cambiare idea
sul da farsi. Sono sempre in tempo per abusare di te, sai?»

«Te l'ho già detto,» biascicò la poveretta tra i singhiozzi, «quello è
il minore dei problemi! Sono grande e vaccinata, posso farti quello che
vuoi! Voglio dire, sì, sei un po' strano in faccia, ma insomma... sei
alto... non sei mica... UN NERO COL COLTELLO!»

«Ah, siamo razzisti, eh?» la canzonò Fabio, ma lei lo ignorò,
sopraffatta da un nuovo, improvviso terrore.

Non erano più soli.

Fabio si voltò di scatto e quasi perse i capelli dallo spavento. 

Un africano semplicemente enorme li stava osservando a pochi metri di
distanza, e sembrava davvero armato di coltello.

Fabio non ebbe il tempo di pensare alcunché: l'uomo si avvicinò a passo
svelto e gli si scagliò contro.

Il suo cuore fece un doppio salto mortale. Non era in grado di reggere
il confronto fisico con l'aggressore, ma che altro poteva fare? Non
c'era tempo per pensare a niente, non c'era nessun'altra opzione: doveva
combattere per la sua vita. Schivò a pelo un affondo di lama e mandò a
segno un hiza-geri sull'addome del suo nemico, ma nel giro di un istante
subì una serie di colpi prima al fianco e poi alla testa; si ritrovò a
terra, sconfitto.

Confuso e senza fiato, sentì la ragazza gridare e il tintinnare della
lama che cadeva a terra. 

Qualcosa scattò in lui, come una potente scarica elettrica che lo spinse
a reagire.

Doveva proteggere la ragazza.

Si rialzò in piedi appoggiandosi al muro, ignorando il dolore e cercando
di non vomitare.

Quella montagna di violenza era addosso alla poveretta, che si stava
dimenando con tutte le sue forze. «Qui!» urlò Fabio, cercando di
attirare l'attenzione dell'aggressore. «Sono qui, figlio di troia!»

Per fortuna non la ottenne.

Che diavolo stava facendo? Se voleva proteggere la sua preda ---
Vittoria! --- senza farsi ammazzare dal nuovo predatore, doveva
vincere. 

A tutti i costi.

Prese fiato e raccolse tutto il coraggio che aveva. 

Si avvicinò.

In un folle slancio, raccolse il coltello dell'uomo e glielo piantò
dritto nella schiena.

Quello urlò; un ululato simile a una bestia, un terribile verso
animalesco di sofferenza. Si alzò in fretta dalla povera Vittoria, ma
ricadde subito sulle ginocchia, tentando freneticamente di togliersi la
lama nella schiena. 

Senza la minima esitazione, Fabio approfittò del momento ed estrasse la
pistola.

Una scintilla, un rumore sordo e quello cadde immobile.

Fabio si precipitò dalla ragazza. 

Era senza fiato e il cuore gli batteva ancora all'impazzata. «Ti ha
ferita?» riuscì a chiederle una volta vinto l'affanno.

Lei non rispose; tremava fortissimo ed era scossa da brevi singhiozzi. 

Sanguinava da una gamba. 

«Tranquilla, non è successo niente» ansimò Fabio con un filo di voce,
tentando di rassicurarla come più poteva. Era zuppo di adrenalina e
aveva preso molte botte, ma doveva farsi forza; c'era qualcuno messo
peggio di lui che aveva bisogno del suo aiuto.

Cercò istintivamente di tamponarle il taglio sulla coscia come meglio
poteva. Fabio detestava il sangue, ma si costrinse comunque a esaminare
la ferita: non era profonda ma era molto estesa e si sarebbe sicuramente
infettata.

«Quello... quello!» rantolò la poveretta, indicando a caso nel buio.

«È tutto finito» le sussurrò Fabio, cercando di suonare rassicurante.
«La gamba non è grave, sei al sicuro.»

In realtà, Fabio non pensava proprio che potesse esistere una situazione
meno sicura di quella. La ragazza era ferita e avevano accanto uno
stupratore con un coltello nella schiena e il cervello sull'asfalto. Per
di più, Fabio stesso era un clandestino armato.

«Quello... è morto?» mugolò lei, tremando violentemente.

«Ora è tutto finito» ripeté Fabio. Non sapeva proprio che altro dirle;
temeva che la verità potesse sconvolgere quella povera creatura. Con
tutta probabilità, quella sera aveva provato la paura più intensa di
tutta la sua vita.

«Figa mi rispondi?! Quello è morto o no?» fece lei con inaspettato
vigore.

«Stai calma, sei ferita! Sì, mi ha quasi ammazzato di cazzotti ma è
morto. Non guardarlo, non è una bella scena.»

L'energia della ragazza fece riscuotere Fabio. All'improvviso, un'ondata
di gelida chiarezza lo percorse; lo shock passò immediatamente e si
ritrovò a pensare molto velocemente. 

Il pericolo immediato era finito, ma doveva decidere in fretta come
procedere per evitare altri guai. Avrebbe dovuto levarsi di torno il
prima possibile, magari chiamando un'ambulanza per soccorrere la
poveretta, e poi buttare in mare quel maledetto smartphone. No, non
poteva farlo: i soccorsi avrebbero trovato una ragazza ferita vicino a
un cadavere con un buco in testa, lei avrebbe parlato, lo avrebbe
descritto e lui sarebbe stato ricercato. No, non poteva affidare la
ragazza a nessuna autorità. Per un attimo, gli balenò in mente
l'orribile pensiero di sbarazzarsi di lei, ma ne fu disgustato;
l'istinto gli aveva detto di salvarla e così aveva fatto, senza pensare
alle conseguenze.

Ormai quella strada era imboccata. C'era una sola cosa da fare. 

«Ce la fai a camminare?» le chiese dolcemente, passandole un braccio
dietro le spalle e cercando di rimetterla in piedi.

«Certo!» rispose Vittoria infastidita, allontanando il braccio di Fabio.
Si alzò con sorprendente rapidità, ma gemette di dolore non appena tentò
di muovere un passo. «Sono caduta di culo» piagnucolò con voce tremante,
«mi ha dato proprio una bella spinta quella merda.»

«Fosse il male di quello, ti ha aperto una gamba!» sbottò Fabio. «Forza,
aggrappati, non fare la stupida. So che è uno dei tuoi migliori talenti,
ma per favore smetti di servirtene almeno per un po', ok?»

Con tre gambe, i due si incamminarono fuori dal vicolo.

Con snervante lentezza, riuscirono a trascinarsi senza intoppi fino alla
fermata della metropolitana e, ormai lontani dalla scena del delitto, si
concessero una pausa per riprendere fiato.

Fabio si stirò la schiena e imprecò: la ragazza era leggera ma, tutto
ammaccato com'era, sostenere un'altra persona gli risultava molto
gravoso.

«Dove mi porti? Hai una casa? Non voglio tornare in albergo, sono quasi
morta, i miei vecchi mi uccideranno!» si lagnò Vittoria.

«Non ci penso --- eeep! --- non ci penso proprio a portarti dai tuoi»
le rispose Fabio, ancora col fiatone, intento ad abbeverarsi dell'aria
come fosse un elisir ristorativo. «Ora ti porto da me --- eeep! --- e
ti sistemo la gamba.»

«Sei nei guai?» chiese lei con una vocina minuscola.

«Sono --- oddio sto morendo --- sono nei guai? Fai un po' te!»

«Mi dispiace...»

Le dispiaceva! Dopo quello che le era capitato, quella povera ragazza
provava empatia per il responsabile dei suoi guai.

Fabio rimase interdetto. Da quando aveva intrapreso il suo viaggio verso
la sua nuova esistenza, il comportamento delle persone lo aveva stupito
già due volte. Ma che problemi aveva la gente? Perché nessuno serbava il
rancore che Fabio si sarebbe aspettato? Appena arrivato a Barcellona,
aveva sparato alla compagna di un uomo che aveva rapinato e lui lo aveva
ringraziato per non averla finita; ora aveva derubato una ragazza e
l'aveva quasi fatta stuprare, ma a lei dispiaceva che lui fosse nei
guai.

Forse era Fabio che non riusciva a vedere le situazioni nella loro
interezza.

Ci rimuginò un po', ma alla fine decise di lasciar perdere. Non poteva
certo diventare un esperto di etologia umana in quell'istante, da
completo autodidatta e senza la minima risorsa se non un'intuizione
avuta in un momento di assai poca lucidità. Si promise di tornare a quel
pensiero in seguito, semmai gli fosse capitata l'occasione. Dopotutto,
due casi isolati potevano tranquillamente essere una coincidenza.

Perso in questi pensieri, Fabio agguantò di nuovo Vittoria e i due
ripresero a zoppicare in silenzio verso la loro meta.

Dopo un'eternità o due, l'improvvisata coppia arrivò finalmente
all'appartamento di Fabio.

Pareva passato un secolo da quando Fabio aveva rotto lo specchio a
pugni, quella stessa mattina. Provò un intenso moto di vergogna: ora che
erano in due, quel buco sembrava ancora più piccolo. Mai avrebbe pensato
di avere ospiti! 

L'interruttore scattò e, dopo qualche secondo, la luce di una vecchia
lampadina a incandescenza scese tetra sulle orribili suppellettili
dell'appartamento, esaltando al massimo il degrado di quel luogo. 

Imbarazzato, Fabio fece stendere Vittoria sul letto e prese gli
antibiotici che gli erano avanzati. «Tieni, butta giù» le disse,
porgendole una pasticca e dell'acqua. «Non è certo la roba più indicata
per infezioni cutanee, ma è l'unica cosa che posso darti adesso. Domani
cercherò di procurarmi un po' di acqua ossigenata, o roba così. Scusami,
ma non so proprio che altro fare, sono medico tanto quanto il tizio che
mi ha fatto gli interventi.»

«Grazie» rispose lei. 

Ingoiò la medicina senza tante cerimonie e tacque. 

Fabio aprì la finestra, si accasciò su una sedia e si accese una
sigaretta. Era esausto e dolorante, probabilmente non gli restava
energia neanche per fumare ma ci provò comunque.

La ragazza invece era ancora vispa: sembrava avere una gran voglia di
parlare. «Per interventi intendi quelle cicatrici sulla faccia?» esordì.

«Accidenti a me!» sbuffò Fabio. «Fai finta che non abbia detto niente.»

«Pensavo avessi tipo la psoriasi o una malattia del genere. Ti sei fatto
togliere dei porri, o roba simile? O hai fatto un lifting? No, non
credo, sembri giovane. A proposito, quanti anni hai?»

Fabio esibì la sua migliore imitazione del Bagonghi e si nascose in una
nuvola di fumo, evitando di rispondere. Non aveva proprio la forza per
inventarsi qualcosa, e dire la verità sembrava assai poco saggio.

«Perché sei nei guai?» insisté Vittoria.

Anche imitare il suo amico Bruno richiedeva uno sforzo che Fabio non
riusciva a sostenere; era più facile rispondere male. «Non saprei
neanche da dove cominciare» sbottò lui, soffocando uno sbadiglio. «Devo
proprio spiegartelo? Non riesci a immaginarlo?»

«Sì alla prima e no alla seconda. Dai, ti prego, dimmelo! Io ti ho detto
che mi dispiace!»

Fabio sospirò e si arrese a soddisfare la curiosità della sua compagna
di disavventure. «Tanto per dirne una, io in pratica ti ho rapita. Ti
staranno cercando per tutta Barcellona, ed era l'ultima cosa che volevo.
Accidenti a me! Non mi potevo fare i cazzi miei, sul lungomare?»

«Cazzodici, è stata la scena più bella che abbia mai visto!» esclamò
lei, illuminandosi di gioia. «Prima mia madre in para e mio padre che
sgrida il negher, poi sei arrivato tu e giuro, non sapevo più come
fare, morivo dalle risa!»

Fabio chiuse gli occhi e finì la sigaretta in un unico, lunghissimo
tiro.

«Cara la tua risata» sentenziò. «Ora sono troppo stanco per
preoccuparmene, ma la mia situazione --- e, di riflesso, la tua --- è
gravissima. Se non mi viene in mente un modo per assicurarmi di
risultare estraneo alla tua scomparsa, beh... Vittoria, credo proprio
che non potrò lasciarti andare.»

«Lasciarmi andare?» squittì lei. «No! Ti prego, ti scongiuro! Non voglio
tornare dai miei genitori!»

Fabio riaprì gli occhi e la guardò intensamente. 

In un certo senso, la capiva: a meno che sua madre non fosse morta di
crepacuore e a suo padre non fosse scoppiata una coronaria, rientrare
nei rigidi ranghi familiari non sarebbe stato indolore. Era
comprensibile che la ragazza volesse rimandare il più possibile l'ora
della cinghia. Certo, preferire la compagnia di uno sconosciuto armato a
quella della propria famiglia la diceva lunga su quanto quella figliola
avesse la testa sulle spalle. Non che il Fabio ragazzino fosse stato un
perfetto esempio di responsabilità, ma sicuramente non era un viziatello
ingenuo e tronfio; lei invece, altro che! Una sicurezza ostentata con
così tanta veemenza poteva voler dire insicurezza, oppure semplicemente
un'errata percezione delle proprie abilità; comunque fosse, nonostante
l'apparenza, quella tipa non era assolutamente in grado di badare a sé
stessa.

Fabio sorrise debolmente. 

Una vaga ombra di pensiero si affacciò alla sua mente. Lei era molto
bella e tutto sommato simpatica, mentre lui era tanto, tanto solo.
L'idea di avere un po' di compagnia nella sua crociata contro il nulla
gli appariva irresistibile. 

Era una follia, certo che lo era! Ma lo era stata anche intervenire in
un litigio fra uno spacciatore e degli estranei. Anche rubare il
telefono a una giovane ragazza, e poi condurla in un vicolo cieco per
terrorizzarla. Anche uccidere un aggressore che non stava più mostrando
interesse per lui, per salvare quella che fino a pochi istanti prima era
stata una sua vittima. Per non parlare di quella cosa di abbandonare
tutto, cambiare identità e --- 

«Perché mi fissi?» chiese Vittoria, ripescando violentemente Fabio dal
suo mondo.

«Nessun motivo in particolare» rispose lui, scuotendo rapidamente la
testa, come per rimescolare i pensieri che vorticavano al suo interno.

«Sì, ceeerto...  Sei timido?»

«Sono timido? Boh, credo di no. Che domanda è? Ti sono sembrato timido
fino a ora?»

«No, proprio no! Solo che mi fissi e non dici niente. Pensavo, insomma,
forse dovresti avere una ricompensa.»

Fabio intuì, e un enorme ghigno gli si dipinse sul volto. 

«Cosa ridi?» cinguettò lei. «Non vuoi prenderti ciò che ti spetta?»

«Ti ho rapita, Vittoria. Ho una pistola, e anche se quel gorilla mi ha
fatto venire due o tre emorragie interne, ho comunque più forza di te.
Potrei avere da te quello che mi pare.»

«Come sei antipatico!» sbuffò lei. «Sei proprio, proprio antipatico!
Ma vedi questo! Hai mai letto qualche libro, visto qualche film... no,
eh? La storia del guerriero che combatte, che uccide... e poi si prende
il suo trofeo...»

Il ghigno malvagio di Fabio si allargò. 

Se la ragazza aveva così tanta voglia di avventura, l'avrebbe sistemata
lui.



Un raggio di sole penetrò molesto nella stanza e Vittoria si svegliò. 

Che ore erano? 

La ragazza si alzò di scatto, ma la gamba ferita le diede una fitta; si
ributtò sul misero letto sul quale aveva dormito.

Cosa diavolo ci faceva in un posto così brutto? 

Confusa e smarrita, cercò di rammentarsi la sera precedente. Il ragazzo
divertente, lo smartphone, il vicolo, e poi --- il suo cuore fece una
capriola appena rivisse quella terribile scena; il peso di quell'orco
che la teneva ferma a terra, l'odore del suo fiato, il suono della lama
che squarciava i suoi pantaloni...  e poi il miracolo. 

Sorrise.

Era stata proprio una bella avventura, senza ombra di dubbio la più
eccitante di tutta la sua vita. Aveva corso un rischio enorme, lo
sapeva, non era stupida. il ragazzo però l'aveva salvata, e questo
cambiava tutto. Proprio come in un film, dove lo stronzo di turno alla
fine si converte, e usa il suo potere per difendere la ragazza indifesa
dal vero cattivo.

A proposito del ragazzo, Jorge, o qualunque fosse il suo vero nome...
dove era andato? 

La sua compagnia le piaceva molto: era sarcastico, intelligente e a modo
suo premuroso. Se non altro, le aveva offerto un posto dove nascondersi
dalla furia dei suoi genitori.

Una sgradevole sensazione la attraversò. Non voleva proprio pensare a
quello che sarebbe successo quando, prima o poi, la sua fuga dalla
normalità fosse giunta al termine. 

Non avrebbe mai voluto che succedesse: odiava la sua famiglia e
l'oppressione bigotta che essa esercitava sulla sua vita. Lei era
edonista e libertina, e adorava il brivido del rischio. Sapeva come
divertirsi, a differenza dei suoi vecchi. A che serviva essere
responsabile, se ciò portava a una vita noiosa e insignificante?
Piuttosto, avrebbe voluto vivere ogni giorno esperienze come quella
della sera precedente. 

Sbuffò. 

Doveva proprio tornare alla sua vecchia vita?

Fabio era di nuovo senza fiato. I film dove si vedono i cattivi che
fumano sono tutti sbagliati; la vita da criminale è fin troppo atletica
per permettersi un vizio del genere.

«Hombre! Hombre!» chiamava, mentre inseguiva un catalano dall'aria
arcigna.

Da quando l'uomo si era accorto che Fabio lo stava seguendo, i due
avevano camminato a passo svelto per almeno un chilometro, mantenendo
più o meno la stessa distanza.

«Hombre, e che cazzo! Una pregunta, solo una!» ansimò.

Ricevette solo fugaci occhiate spaventate, senza essere degnato di
risposta. Erano così ovvie le sue reali intenzioni?

Lo strano inseguimento proseguì fino alla fine del lungomare, poi il
poveretto prese le scale che portavano alla zona del Porto Olimpico. 

Fabio soffocò una bestemmia: era un luogo troppo affollato per poter
tentare una rapina. 

Scocciato e sfinito, rinunciò al suo obiettivo e si abbandonò alla
ringhiera della passeggiata. Si accese una sigaretta e scrutò il mare,
cercando nell'orizzonte le risposte ai suoi dilemmi.

I quaranta euro che aveva in tasca, rubati a un turista qualche ora
prima, non sarebbero bastati a comprare quello di cui aveva bisogno. Non
ne poteva più di inseguire la gente, sperando ogni volta di trovare
un'occasione; tanto valeva andare a lavorare. Gli serviva un colpo
grosso, da diverse migliaia di euro, così sarebbe stato a posto per un
po'. Ma chi poteva mai portare simili somme in tasca? Non aveva né la
tempra né l'equipaggiamento per mettersi ad assaltare banche o negozi.

La risposta gli apparì davanti agli occhi, sotto forma di spacciatore.
«Hello man, wanna party tonight?» gli fece quello, con il finto
entusiasmo tipico del mestiere.

Fabio prese la palla al balzo. «No, thanks man. Do you sell drugs?»

Quello si smarrì un attimo, evidentemente spiazzato dalla richiesta così
diretta. Si guardò intorno, fece dei gesti ad un ceffo poco distante e
si rivolse di nuovo a Fabio. «Deutsche? Française? Italiano?»

«Italiano».

«Capito, amico. That guy can help you. Prego, aspetta. He'll be on
you in a moment. Ciao.»

Gli ingranaggi del cervello di Fabio presero a girare velocemente. 

La fortuna lo aveva favorito presentandogli una golosissima occasione;
ora si trattava solo di non sprecarla. Varie linee d'azione cominciarono
a tracciarsi nella mente di Fabio, ma nessuna di esse gli appariva senza
intoppi. Tanto per cominciare, avrebbe dovuto attirare lo spacciatore in
un posto isolato. Come diavolo poteva fare? Non erano certo nati ieri,
quelli.

Non fece in tempo a pensare nient'altro che l'uomo della droga arrivò.

«Zio, su cosa andiamo? Oggi il bottino è grosso, ho della roba che non
si vedeva da ---»

La mandibola di Fabio quasi cadde dallo stupore. 

«Daniele!?» esclamò.

«No! Zio, che coincidenza! Ma che ci fai a Barcellona, vecchio mio?»

La sua vittima designata non era nient'altro che il suo vecchio amico
Daniele Brogelli. Fabio lo abbracciò con calore, ma il suo sangue era
gelato: l'ultima cosa di cui aveva bisogno era imbattersi in qualcuno
che lo conosceva. Non c'era tempo di rendersi conto e di pensare, doveva
improvvisare e sperare bene.

«Sono... in vacanza» gli rispose, sperando con tutte le sue energie che
il Brogelli non volesse indagare oltre.

«Sì... Anche io, zio! Cielo, ma che hai fatto al viso?»

Già, che aveva fatto al viso? Quegli stupidi interventi erano
sicuramente frutto della peggiore idea che Fabio avesse mai avuto: non
solo si erano rivelati completamente inutili in quanto a nascondere la
sua identità, anzi, lo rendevano ancor più bizzarro e riconoscibile.

Pazienza, più tardi avrebbe avuto tutto il tempo che voleva per
rimproverarsi.

«Oh, questo? Eh... Mi sono... Sì! Mi sono tolto dei porri! Ma non era
niente di grave, davvero, non ci pensare!» tentò, passando poi al
contrattacco. «Ma dimmi di te, non mi aspettavo di trovarti a
Barcellona! Da quanto sei qui? Quando riparti? Eh?»

Daniele esitò; non era mai stato bravo a mentire al volo. 

Fabio tirò mentalmente un sospiro di sollievo. Evidentemente non era il
solo ad avere qualcosa da nascondere. «Vai tranquillo Dani», disse prima
che l'altro riuscisse ad inventare qualcosa. «Facciamo così: non
facciamoci domande e non raccontiamoci cazzate. Ok?»

«Meno male l'hai detto, zio! Stavo per entrare in crisi, paranoia pura!
Cosa potevo dirti?»

Già, cosa avrebbe potuto dirgli? Che ci faceva il Brogelli a Barcellona?
Per quel che Fabio ne sapeva, non poteva permettersi di far vacanze.
Forse era scappato dall'Italia per sfuggire a certi amici, quelli ai
quali si chiede un prestito quando si è al verde.

Chissà da quanto tempo era via da Prato, e quando mai sarebbe tornato.

Fabio si rilassò; fra tutti quelli in cui avrebbe potuto imbattersi,
Daniele era sicuramente il meno pericoloso per la segretezza della sua
posizione. La passione per le droghe pesanti del suo vecchio amico era
ben nota a chi lo conosceva, e se mai lo avesse raccontato, pochi
avrebbero creduto che lo avesse trovato a Barcellona per puro caso. 

No, averlo incontrato non era motivo di preoccuparsi.

«Dai zio, sono contento di averti rivisto.» disse Daniele, costringendo
Fabio a riconnettersi al resto della situazione. «Quanto stai? Uno di
questi giorni ci becchiamo per un aperitivo, ti va?»

"Ci manca solo di andare a bere insieme!", pensò Fabio. «Dovrei
ripartire presto, tipo fra qualche giorno. Un momento per una bevuta lo
troviamo, stai tranquillo.»

«Certo, zio! Però, lo sai, prima il dovere: fumo, coca, emmedì, che ti
serve?»

«Che mi serve? Eh...»

Non gli serviva proprio niente. Se avesse avuto qualche altro soldo in
tasca avrebbe comprato volentieri un po' d'erba, anche solo per fargli
un piacere e toglierselo di torno il più alla svelta possibile, ma in
tasca aveva solo quaranta euro e non poteva proprio farlo; quei soldi
gli servivano per cose un pelo più importanti, tipo per comprare del
cibo e un disinfettante per la gamba di Vittoria. 

Gli tornò in mente che la sua idea iniziale era quella di rapinare uno
spacciatore e, Brogelli o no, ne aveva uno proprio di fronte. 

In qualche modo ce l'avrebbe fatta ad attirare Daniele in un luogo
isolato, ma con che faccia poi lo avrebbe minacciato per estorcergli il
denaro? Con la stessa con cui gli aveva chiesto consiglio e
consolazione? O con quella con la quale aveva condiviso momenti
spensierati, malgrado l'oscurità che avvolgeva entrambi? 

Niente da fare: il Brogelli era un amico. Non era stato certamente
l'amico su cui puoi sempre contare nel momento del bisogno, anzi, era
stato più che altro l'amico di cui un po' ti vergogni, ma tutto sommato
gli voleva bene. Non poteva fargli del male. Doveva levarselo dalle
scatole alla svelta e trovare un'altra vittima.

Improvvisamente, gli venne un'ispirazione.

«Senti...» gli fece incerto, cercando di sembrare imbarazzato. «Sto
cercando roba pesa. Ho un amico che è in una brutta situazione, gli sto
facendo un favore. Sì, insomma, lo sto nascondendo perché non può
proprio farsi vedere in giro. Non posso dirti di più, cerca di capire.»

«Tranquillissimo, zio. Ti puoi fidare.»

Fabio sospirò e si guardò attorno, simulando disagio. Storse la bocca e,
sfoggiando la sua migliore performance recitativa, fece con voce amara:
«Beh, arrivo al sodo. Ha bisogno di eroina.»

«Cielo...»

«È un periodo intenso per lui, si sta nascondendo da certe persone e...
Scusa, non posso dirti di più. La dipendenza che ha non è fortissima, ma
non riesce proprio a farne a meno.»

«Cielo, cielo... Aiutalo Fabio, ti prego. Non lasciare che la roba lo
divori, chiunque egli sia. Nessuno merita quel destino.»

Fabio trattenne un sorriso; aveva fatto centro. 

Rincarò la dose. «Faccio quello che posso. La dipendenza non è troppo
avanzata, ma ora non può proprio cominciare il percorso giusto per
smettere. Te l'ho detto, si sta nascondendo.»

«Capisco. Senti, io non ce l'ho. Non posso proprio tenerla, non voglio
neanche più vederla. Però so chi la tiene.»

«Puoi mandarmi dall'uomo giusto?»

«Sì, posso farlo. Segnati questo numero.»

Fabio estrasse lo smartphone di Vittoria. Un lampo lo colse: si era
completamente dimenticato di disfarsene! Sperando con tutto il cuore di
non togliere per errore la modalità offline, lo usò per segnarsi il
numero di telefono e tutte le informazioni necessarie per comunicare con
questo spacciatore di eroina.

Nel frattempo, la mente di Fabio lavorava frenetica. 

Ovviamente, avrebbe dovuto organizzarsi: non poteva certo scrivere o
telefonare con il numero di Vittoria; avrebbe dovuto procurarsi un altro
apparecchio, con un altro numero, in modo da poter contattare chi gli
pareva. Fatto questo, se fosse riuscito a fissare un appuntamento con lo
spacciatore, avrebbe potuto finalmente rapinarlo. O magari conoscerlo,
entrare nel giro e spacciare a sua volta --- ma spacciare era un lavoro
vero, con dei capi e degli obiettivi, e Fabio non voleva più niente del
genere nella sua vita. No, non c'era proprio questione sul da farsi:
avrebbe contattato lo spacciatore, lo avrebbe incontrato e derubato
della sua eroina, di tutti i contanti e degli oggetti di valore che
portava con sé. Non aveva proprio bisogno di entrare in un business
quasi onesto come lo spaccio di droga.

«Zio, io ti ho fatto un favore» fece il Brogelli. 

Fabio riemerse dai suoi pensieri e lo guardò interrogativo.

«Avrei bisogno che me ne facessi uno anche te», proseguì.

«Va bene, dimmi pure.»

«Comprami qualcosa. Se torno a mani vuote anche oggi il señor mi
ammazza.»

"Eccoci, e ora che si fa?", piagnucolò Fabio nei suoi pensieri. "Come
faccio a dirgli di no?" «Guarda, lo sai che ti aiuterei volentieri,
ma... ho speso tutto in questa vacanza, mi sono rimasti solo quaranta
euro!»

«Dai, perfetto!» insisté Daniele. «Ho della roba zio, della roba...»

«Davvero Dani, non posso spendere!» ribadì Fabio.

«Zio, puoi permetterti un iPhone, non venirmi a fare storie per due
spiccioli!»

«A dire il vero questo telefono non... niente, non importa. Davvero, ho
solo quei contanti e nient'altro. Non ho carte o altre amenità del
genere con me.»

«Zio, ti scongiuro! Puoi sempre rivenderla se proprio ti vuoi fare
l'ultimo drink, o scambiarla per altra roba, ma ti assicuro che
dell'acido in boccette non l'avevi mai visto prima!»

«Dell'acido... in boccette? Acido lisergico? LSD?» chiese Fabio,
sinceramente interessato. Si intimò che per nessuna ragione al mondo
avrebbe dovuto spendere il poco che aveva in droga, ma la sua
risoluzione già cominciava a vacillare.

«Davvero! Sapessi che fatica ho fatto per trovarlo!» spiegò Daniele
entusiasta, ficcandogli in mano un oggetto che assomigliava ad un
flacone di smalto. «Occhio però, non è che lo puoi prendere così. C'è il
contagocce, vedi... non ora, mettilo in tasca! Una goccia, o due se
proprio te la senti. Lo puoi mettere nell'acqua, oppure alla vecchia
maniera sul cartoncino. Sono tanti, tanti trip!»

«Dani... Una boccetta così saranno cento dosi su cartone» fece Fabio,
incredulo.

«Stai scherzando? Zio, sono cinquanta millilitri al venti per cento!
Puoi farci centinaia, migliaia di dosi!»

Sul volto di Fabio era dipinto un bizzarro miscuglio di desiderio e
tristezza. Non poteva, non doveva, non voleva comprare quella droga;
eppure la desiderava. «Capisco, beh, in effetti è proprio della bella
roba», dichiarò incerto. «Dani, è fantastico, davvero, ma... il problema
è che non posso permettermi di comprarlo. Ho solo quaranta euro.»

Nonostante la fermezza di Fabio nel non voler spendere il suo denaro
qualche minuto dopo si ritrovò a passeggiare sul lungomare, senza più un
centesimo ma con un quintale di droga in tasca.

Cosa diavolo ne avrebbe fatto? 

Non sarebbe stato saggio per lui usarla; non aveva mai provato
allucinogeni così potenti e non poteva permettersi di rischiare. Nella
sua mente c'erano troppe cose che stavano molto bene nel profondo degli
abissi in cui le aveva sepolte. 

Certo che rinunciare a un'occasione così ghiotta... Che aveva da
perdere? La paura di un bad trip non era essa stessa un bad trip? Se
avesse affrontato l'esperienza col terrore di star male, sarebbe stato
male di certo. Ma anche se fosse riuscito ad affrontarla senza paura,
cosa gli garantiva che la sua mente non si sarebbe soffocata fra le sue
stesse spire? Non poteva controllare l'effetto della sostanza in alcun
modo. Nella sua vecchia vita non avrebbe mai osato un tale azzardo,
sicuro, ma adesso quella possibilità lo intrigava da impazzire.

Maledisse il cielo. 

Avrebbe fatto molto meglio a non comprarla, almeno non ci sarebbero
stati dubbi sul da farsi. Nondimeno, ormai l'aveva in tasca e non poteva
tornare indietro.

Decise che ci avrebbe pensato in seguito. La priorità in quel momento
era raccattare qualche spicciolo per fare la spesa... di nuovo.

Vittoria si passò una mano sul volto; sudava dal caldo e si annoiava a
morte.

«Facciamo qualcosa?» cantilenò rivolgendosi al ragazzo che stava
trafficando intorno al tavolo.

«Eh... cosa?» rispose distrattamente Fabio.

«Non lo so, qualsiasi cosa!»

«Ah... Eh, sì, aspetta che... Oh Cristo di un Dio, stai fermo, fermo!
Così...»

«Dai, figa che palle! Cioè, veramente, che palle!»

«Ho quasi finito, solo un altro --- porcodd...! Se 'un volasse via
d'ogni bene avre' bell'e finito! Chiudi un secondo la finestra, se no
rompo il tavolo a testate!»

«Ma fa caldo!» piagnucolò lei.

Fabio la ignorò, assorbito com'era dalla sua occupazione.

«E io mi annoio!» aggiunse lei al piagnisteo. «Voglio andare fuori! A
cercare un po' di vita, un po' di avventura! Sto già bene, la gamba non
mi fa più male, vedi?»

Scattò in piedi e si picchettò il taglio con la mano, mascherando le
smorfie di dolore con un sorriso forzato.

«Non puoi andartene» le ricordò Fabio, senza staccare gli occhi dal suo
lavoro. «Visto che sei in piedi, mi scorri giù la pagina? Ho le mani
impegnate.»

«Ma io voglio uscire! Voglio vedere il mondo, non stare chiusa in
gabbia! Voglio fare esperienze, sentirmi viva! Guarda che sennò me ne
torno a casa eh! Almeno lì c'è la wi-fi, e il mio iPhone non me lo tocca
nessuno!»

«Il tuo iPhone? Tsk! Ormai ce l'ha il tizio del seminterrato in
Poblenou.»

Ci volle qualche istante prima che Vittoria registrasse
quell'informazione.

«Cosa... che cosa!?» fece incredula.

«Già. In cambio ho avuto cento euro, questa cinesata qui e una schedina
con cinquanta euro di credito. Mi aiuti, per favore?»

La ragazza non si mosse. «Ma... le mie robe!» protestò vigorosamente. 
«Le foto, le chat!»

«Tutto pulito», confermò Fabio. «Un mago questo tipo, davvero. Non ho
capito di preciso come ha fatto, mi ha detto che c'era della roba da
sbloccare, ma ha resettato tutto. Tolta la sim, formattato e rimesso il
sistema operativo. Del tutto indistinguibile da uno nuovo di scatola.»

Un grave silenzio riempì la stanza per dei lunghi, densi momenti. 

«Ah, sì? Va bene. No, ma va bene!» urlò finalmente Vittoria. «Rovina
pure tutta la mia vita digitale, cancella pure i miei ricordi! A chi
importa!? Mi dici che vuoi la mia compagnia, e poi mi lasci qui,
prigioniera! Mi dici che mi farai fare esperienze, che mi farai vedere
il mondo, e poi cancelli i miei ricordi! Ma tanto a chi importa? A chi!?
Non a te, certo che no! Tu mi hai rapita e con me ci fai quello che ti
pare!»

Le si ruppe la voce. 

Fabio alzò gli occhi dal suo lavoro e la guardò: aveva gli occhi umidi e
arrossati, ma il suo giovane volto era contorto in un'espressione
agguerrita.

«Ne avevamo già parlato» le disse freddamente, costringendosi a non
perdere la pazienza.

Vittoria abbassò lo sguardo, forse pentita di aver urlato.

«Sì», disse al pavimento.

«Lo sapevi che lo avrei fatto.»

«Sì.»

«Mi dispiace per le foto e per il resto. Non c'era proprio altro modo.
Te l'avevo già spiegato, giusto?»

«Sì.»

«Perfetto, allora credo proprio che aggredirmi non serva a niente. Ora,
di grazia, mi scorri questa pagina in giù? Non voglio farlo di nuovo col
naso.»

Vittoria non rispose, ma obbedì. La guida per confezionare dosi di acido
che Fabio stava seguendo sullo smartphone mostrava ora il suo ultimo
passaggio. 

Lui lo lesse ed esclamò: «Ah, beh, grazie!»

«Hai finito?» gli chiese Vittoria, sforzandosi di non sembrare ancora
arrabbiata.

«Sì, in pratica sì» rispose lui. «Rimetto a posto ogni cosa e poi si può
andare a spacciare.»

«Con la droga in lungomare, andiamo a spacciare» canticchiò lei, molto
più allegra.

«Pluralis majestatis», la gelò immediatamente Fabio. «Ho detto si può,
ma intendevo posso.»

L'umore della ragazza precipitò nuovamente. «Dai! Cioè, ma che due
coglioni! Davvero! Sto morendo, morendo dalla noia!»

Fabio sospirò; la guardò dritta negli occhi e tacque, pensieroso. La
ragazza si annoiava, eh? L'avrebbe sistemata lui. 

«Oh!» lo incalzò lei. «Hai perso la lingua?»

Lui ancora non rispose.

Lei sostenne il suo sguardo e sorrise. «Vuoi fare...roba?», tentò.

Fabio finalmente parlò. «Quanta voglia di avventura hai?», chiese alla
sua compagna.

«Tutta quella che vuoi! MI-STO-ANNOIANDO. Te capì?»

«Non prenderla alla leggera», la ammonì Fabio. «Giusto per essere
estremamente chiari, ti sto proponendo di provare questa droga. Ad
essere sincero è da quando ce l'ho che muoio dalla voglia di farlo, ma
da solo non mi azzarderei mai. Se la prendiamo insieme, invece... si
possono fare... cose.»

«La fai tanto lunga, neanche fosse la prima volta» fece lei, un po'
delusa. «Abbiamo già fatto... cose. Ma così, senza atmosfera, non ha
senso! Io voglio avventura! Emozioni! Come quando ti ho incontrato! Come
quando mi hai salvata!»

Fabio continuò a studiare la ragazza per qualche istante, poi sorrise.
«Molto bene. Meno parlare, più fare!» esclamò eccitato.

Riempì l'unico bicchiere a sua disposizione con una piccola porzione
dell'acido diluito che aveva usato per confezionare le dosi da
spacciare. 

Ne bevve metà, poi lo porse a Vittoria. 

«Te la do io l'atmosfera, te la do io l'emozione!» trillò. «Non so
proprio che cosa aspettarmi, ma giuro che non sarà noioso. Butta giù!»



Era trascorsa un'eternità intera; che fossero state ore oppure giorni,
non aveva importanza: il tempo in fondo non esisteva, come poteva
passare?

Vittoria fissava fuori dalla finestra, lasciando che le prime luci
dell'alba le riempissero la vista. Si sentiva come se fosse appena nata:
niente parole, niente pensieri, solo primitive emozioni. 

Il percepire le manifestazioni del mondo era fonte inesauribile di
meraviglia; si nutriva di quella sensazione come un assetato beve
dell'acqua. Contemplava la luce, ne assorbiva l'energia; riusciva a
sentire il rumore che faceva propagandosi, trasmettendo la sua influenza
positiva a tutto ciò che toccava; riusciva a sentirne l'odore, una
fragranza appagante come quella del pane appena sfornato. 

Non era mai stata così bene, così connessa con il mondo che la
circondava.

Improvvisamente un pensiero la investì, potente come un lampo. 

Quel ragazzo... lui non provava quello che provava lei. Non godeva degli
stimoli che il mondo gentilmente concedeva loro, non percepiva l'immensa
grazia che la luce e la brezza rappresentavano; o almeno, non come
riusciva a farlo lei. Durante l'amplesso lei lo aveva inglobato, lo
aveva sommerso con la sua ricettività: la loro estasi era stata unica,
non semplicemente condivisa. Ma poi era cambiato, come se fosse rimasto
imprigionato, intrappolato nei meandri della sua mente. Niente era
riuscito a liberarlo; solo la fine dell'effetto della sostanza lo aveva
fatto.

Cosa significava questo? Perché a lei quella droga spalancava le porte
della percezione, mentre a Jorge rinchiudeva l'animo nelle segrete della
sua psiche? 

Forse, lei era... destinata a godere del mondo? Forse era il mondo
stesso che l'aveva creata perché lei si beasse a pieno di ogni sua
caratteristica. 

Chiuse gli occhi e fece un respiro profondo. 

Sì, era senza dubbio così: perfino l'aria nei suoi polmoni glielo
diceva. Lei era del mondo, ed il mondo era il suo harem. 

Di fronte a questa verità, ogni altra questione terrena perdeva senso.



Fabio non aveva mai provato niente del genere. 

Un'abbondante decina d'anni di esperienza su sesso e sostanze
stupefacenti era andata in fumo in una giornata scarsa. Lui era rimasto
lui, eppure era anche la ragazza. Era dentro di lei, ed era lei. Era
tutto intero, tutto insieme, ma era anche ogni parte, ogni nervo, ogni
anfratto dei loro corpi. 

Indescrivibile, incredibile, impossibile. 

Ma tanto erano stati lo stupore e il godere, che tanto era ferma la sua
sicurezza di non voler mai più ripetere un'esperienza del genere. Dopo
il sesso, dopo quell'epifania estatica, era arrivato impietoso l'abisso;
tutti i suoi errori, tutti gli spettri di un passato che non voleva
starsene al suo posto, tutte le brutte sensazioni che aveva mai patito
in vita sua, tutto questo si era abbattuto su di lui senza il minimo
riguardo.

Aveva temuto di impazzire, aveva sperato di morire. Poi, di punto in
bianco, era finito tutto.

Nessun sollievo, solo terrore che ricominciasse.

Era stato insostenibile. Non avrebbe più preso quell'acido, non
importava quanta goduria sarebbe stato in grado di trarne. Non avrebbe
rischiato per nessun motivo al mondo di avere di nuovo un bad trip,
c'erano troppe cose nella sua mente che dovevano restare al loro posto.
Era stato magnifico, ma anche tremendo. 

Per lui era abbastanza: aveva chiuso.



La ragazza aveva scoperto la manna. 

Appena una settimana dopo quella prima esperienza, le dosi confezionate
erano ancora quasi tutte da spacciare, ma la bottiglia con la droga
diluita era vuota: Vittoria l'aveva consumata tutta da sola, assumendo
la soluzione ad intervalli sempre più ravvicinati. Si beava di quella
sostanza come fosse l'unica sua ragione di essere. Ne prendeva qualche
goccia e poi cercava sesso, o musica; a volte sedeva semplicemente
vicino all'unica finestra dell'appartamento dove era confinata e
osservava fuori. 

Qualunque cosa stesse succedendo nella sua testa in quei momenti,
sembrava che avesse trovato il suo nirvana.

Fabio era un po' seccato perché quella droga avrebbe dovuto venderla, ma
comunque l'aveva lasciata fare, se non altro per tenerla occupata
durante le sue assenze.

Lui girovagava spesso per Barcellona, facendo un po' di questo e un po'
di quello, cercando disperatamente del denaro. Ormai lo spaccio non era
più un tabù, ma la sua principale fonte di reddito; l'eroina che era
riuscito a rubare allo spacciatore indicatogli da Daniele gli era
fruttata un bel po' di soldi, ed era riuscito persino a vendere qualcuno
dei cartoncini bagnati di acido a degli occasionali neo-hippie in
Barçeloneta, si era deciso a chiedere a qualche collega dei contatti per
avere dell'erba. Ora ne aveva a volontà, e nonostante un tempo fosse la
sua droga preferita, ne fumava pochissima e la rivendeva quasi tutta.

Con quel ritmo, entro poche settimane avrebbe messo su una piccola
fortuna.

Non anelava al lusso; la vita semplice gli andava più che bene, mica era
il Gazzi! Il vero scopo di accumulare soldi era quello di avere un
tesoretto per scappare e cominciare un'altra volta da zero. Si era già
compromesso troppo per poter rimanere a Barcellona: aveva spacciato,
rapinato, rapito e ucciso. Ogni persona che incontrava, ogni parola che
diceva, ogni istante che finiva nel campo visivo di un agente delle
forze dell'ordine, ognuna di queste cose rischiava di essere quella che
lo avrebbe messo in grossi guai. Aveva addirittura incontrato Daniele!
No, non c'era proprio verso: ogni giorno che passava, la probabilità di
essere raggiunto dal suo passato o peggio, di lasciarci la libertà o
l'osso del collo, cresceva.

E poi c'era Vittoria. 

Lei a Barcellona non poteva né voleva restare. Non c'erano dubbi:
sarebbe andata con Fabio. Gli avrebbe proprio fatto comodo un po' di
compagnia, là dove voleva andare.

A Prato il tempo non era mai stato così bizzarro. Aveva piovuto per
buona parte della mattina, ma sull'ora di pranzo il sole era tornato
prepotente e aveva asciugato tutto in un baleno. Col proseguire della
giornata, si era formata una cappa di nubi alte e grigie, dalle quali
ogni tanto osavano cadere dei radi goccioloni. L'aria era così umida da
essere irrespirabile.

Giacomo Gazzi stava bollendo.

Si sbottonò il colletto della camicia, sperando che il sudore non lo
avesse macchiato. Non era solo il caldo a farlo sudare: era molto teso.
Aveva sentito voci strane, voci che non gli piacevano affatto. Doveva
saperne di più a tutti i costi, ma non poteva dare l'impressione che gli
importasse più di tanto. Era in gioco una parte troppo grossa del suo
mondo: doveva essere impeccabile per scongiurare il crollo di tutto
quello che si era costruito.

Il Bagonghi aveva capito, e già questo di per sé era un enorme problema.

Fortunatamente non aveva ancora aperto bocca, o almeno così pensava
Giacomo; se l'avesse fatto le sue parole avrebbero avuto un peso enorme.
Insomma, l'amico più intimo di Fabio rende pubblica la sua verità, ma
nessuno gli dà credito? Impossibile. Ogni singola sfaccettatura delle
storie che Giacomo era riuscito a spargere in giro era pura fantasia,
senza fonti né referenze. Nel pensiero comune dei pettegolezzi, le sue
illazioni non avrebbero potuto reggere il confronto con le confidenze
del migliore amico dello scomparso Fontanelli.

Il Bagonghi non aveva parlato con nessuno, non c'erano dubbi.

Però, ora che in giro c'erano delle nuove, scottanti dicerie, il rischio
che lui finalmente rivelasse al mondo la reale sorte di Fabio era assai
più alto di prima. Una sua parola avrebbe potuto rovinare
definitivamente ogni cosa: doveva trovare un modo di metterlo a tacere.

Il cielo si esibì in un fragoroso tuono. I pensieri di Giacomo
accelerarono: e se il Brogelli avesse scritto la verità, sulla chat di
gruppo? Se Fabio fosse davvero a Barcellona con lui, e stesse sul serio
per tornare?

Soffocò un'imprecazione.

Ancora qualche settimana e Lavinia avrebbe accettato la scomparsa
dell'ormai ex compagno e sarebbe stata pronta a farsi consolare da lui.
Passava tanto tempo con lei, con la scusa delle quote del lanificio; ora
che il Fontanelli non c'era più, il suo sogno non era mai stato così
vicino all'essere realizzato.

Non poteva permettere alle circostanze di impedirgli di ottenere la
felicità.

Ma come fare? Si era esposto troppo negli ultimi tempi, non poteva
riparare in alcun modo a un eventuale ritorno del Fontanelli. Non dopo
aver giurato di aver avuto contatti con lui. Non dopo averlo dato per
tossico, pazzo e pericoloso. Non dopo aver spifferato al mondo che aveva
perso la testa per una russa con chissà quante malattie veneree. Non
avrebbe avuto modo di salvare la faccia ad una smentita collettiva di
tutto ciò che aveva raccontato su di lui, sarebbe dovuto come minimo
emigrare dall'altra parte del mondo.

La prospettiva era inaccettabile: non lo avrebbe permesso.

Cominciò finalmente a piovere. Violenti goccioloni si infrangevano
fragorosi contro l'asfalto. Non c'era ombrello in grado di dare riparo
da un simile nubifragio: l'unica soluzione era stare sotto ad un tetto.

Lavinia chiuse la tenda.

Non ci sarebbe stato bisogno di chiamare il Bagonghi per disdire
l'appuntamento: era palese che con quel temporale non sarebbero andati
proprio da nessuna parte.

Prese lo stesso il telefono, decisa a vederlo; lo avrebbe invitato a
casa, o sarebbe andata lei da lui. Doveva incontrarlo ad ogni costo,
parlarci faccia a faccia. Doveva vedere la sua reazione all'ultima
notizia su Fabio. Sarebbe stato sorpreso? Avrebbe finto di esserlo?
Oppure avrebbe bollato l'ultima nuova come semplice pettegolezzo,
scaturito dalla fantasia di un povero tossico, come diceva Giacomo? In
ogni caso, qualunque reazione avesse avuto Bruno, sarebbe stato un altro
prezioso tassello da aggiungere al puzzle generale, alla cui soluzione
le sarebbe stata chiara la fine del suo Fabio. Perché era ovvio che il
Bagonghi sapesse tutto, tanto ovvio quanto il fatto che il Gazzi non
sapesse niente di niente, checché ne dicessero loro. Erano entrambi così
scarsi a mentire che inducevano quasi a chiedersi se si stessero davvero
impegnando. Per lei, ragazza smaliziata, le espressioni sul volto di
quelle due parodie di uomini erano come pagine di libri. Ah, se solo
avesse saputo come fare per consultarli a piacimento...

E il pensiero le corse a Fabio, alla persona che era diventato nei mesi
precedenti alla sua scomparsa: una mera ombra di quello che un tempo era
l'uomo che amava. Magari avesse saputo intravedere anche solo un barlume
di emozione sincera dal suo volto! Un messaggio sentito dalle sue
parole! Una velata richiesta d'aiuto dal suo linguaggio del corpo,
qualsiasi cosa! Era questo che la tormentava più della solitudine, più
della mancanza del suo amato, più di ogni altra cosa: e se non fosse
stata in grado di capire che il suo Fabio aveva bisogno di lei?

Non avrebbe mai potuto perdonarsi.

Andava sempre tutto bene: mai un discorso strano, un comportamento
insolito, anche solo una smorfia. L'umore di Fabio non era mai stato
così stabile come negli ultimi tempi. Sembrava aver imparato,
finalmente, a gestire tutto lo stress e le difficoltà di una vita
lavorativa tutt'altro che serena. Le sue reazioni erano sempre
proporzionate a quello che gli accadeva, mai una volta sopra le righe,
mai esuberante, sempre coerente.

Cazzate.

Per quanto potesse sperarlo, per quanto potesse piacerle l'idea, il
Fabio con cui si era messa insieme anni prima, il suo Fabio, non era
una persona normale. Quello doveva essere il segnale che qualcosa non
stava andando per il verso giusto. Imprevedibile, incontrollabile,
incoerente e inopportuno: così era il ragazzo con cui si era fidanzata.
Si era detta tante cose: stava crescendo, stava maturando --- no, col
senno di poi era ovvio che stava impazzendo.

E lei non se ne era accorta.

«Pronto, Bagonghi» disse la voce all'altro capo del telefono, ripescando
Lavinia dal torbido dei suoi pensieri.

«Bruno, sono io. Piove.»

«Ciao Lavinia. Altro che pioggia, questo è un bombardamento!»

«Eh, che vuoi che sia», sminuì lei. «Prato, 'io bove!»

«Se 'un tira vento e 'un sona a morto, e' piove!» completò l'altro.
«Non era proprio così, non ricordo mai quale delle tre versioni è quella
originale. Comunque, io sarei per fare passo, non credo che con un meteo
del genere si possa ---»

«Un gottino da me?» lo interruppe lei, senza riuscire del tutto ad
impedire alla sua urgenza di filtrarle nella voce. «Gnamo! Ho sempre
la bottiglia di Pietranera che mi portò il Gazzi, almeno ho un'occasione
per aprirla.»

«Grazie per l'invito Lavinia, ma credo di preferire un sigaro sul divano
e poi dritto a letto.»

«Dai, per favore! Anche solo mezz'ora!»

«Grazie lo stesso, ma sono proprio stanco. Ci sentiamo presto, devo
lasciarti.»

«Aspetta, se ti fa fatica posso pass---»

La voce di Lavinia fu silenziata alla pressione di un tasto.

Bruno Bagonghi mise stancamente il telefono in tasca.

Per quanto avrebbe ancora dovuto evitare la sua amica? Non se la sentiva
di bere qualcosa da solo con lei; non era bravo a mentire ai suoi amici
tanto quanto lo era a recitare le sue battute davanti alla mafia o alle
forze dell'ordine; per riuscirci, doveva entrare in uno stato mentale
totalmente incompatibile con lo stare in compagnia allegramente.

Era un grande limite per lui.

Tutte le persone più influenti nella storia avevano consolidato il
proprio potere nei salotti, dove si beveva, si faceva conversazione e
più in generale si perdeva del tempo in quello che avrebbe dovuto essere
un piacevole momento di svago, ma che in realtà era una perfetta
occasione per sondare terreni o seminare insinuazioni fra i propri
avversari. Per riuscire bene in quelle circostanze ci volevano qualità
che Bruno non aveva: fantasia, intuizione e velocità d'esecuzione.

Era il Fontanelli quello bravo a modificare al volo il proprio
comportamento, non lui. Fabio Fontanelli era sempre vero, anche quando
faceva finta. Bruno, invece, aveva bisogno di schemi, di rigide
strutture alle quali uniformarsi per spacciarsi credibilmente per ciò
che non era; al Fontanelli bastava il puro, sfacciato talento.

Quel pensiero lo stava irritando.

Lo allontanò dalla mente con stizza. Guardò fuori dalla finestra, giusto
per distrarsi: pioveva proprio forte. Un lampo spettacolare squarciò il
cielo. Ah, la forza della natura! Incredibile, inarrestabile. Per quanti
sotterfugi un singolo uomo potesse architettare, niente avrebbe potuto
alterare il naturale corso degli eventi. Non credeva nel destino il
Bagonghi, ma lo scorrere del tempo era una forza della natura, come il
fulmine, come la pioggia. Come avrebbe potuto un patetico umano avere la
meglio su tutto questo? Voltò le spalle al temporale e cercò un sigaro
nella tasca della giacca.

Un senso di impotenza lo avvolse.

Permise ad una lacrima di bagnargli la guancia. Giorno dopo giorno, la
sua decisione sembrava sempre più incastrarsi alla perfezione nel
naturale corso degli eventi. Che importanza poteva avere il ferire
qualche amico, in confronto al volgere il naturale corso della storia a
suo favore?

Un altro lampo saettò nel cielo plumbeo, poi un altro ancora. Si stava
scatenando una vera e propria tempesta di fulmini. Il rumore dei tuoni
era assordante, le vibrazioni fortissime; tutto tremava, scosso
dall'enorme forza della tempesta.

Anton Leka chiuse le persiane di casa sua, nel vano tentativo di
isolarsi dall'Armageddon che si stava consumando sopra di lui. Non che
avesse chissà cosa da proteggere; forse l'unica cosa di valore che gli
restava erano proprio le persiane.

Chiusa fuori la poca luce naturale che riusciva a filtrare attraverso le
nuvole, il buio scese impietoso sulla stanza. Anton si fece luce con
l'accendino e brancolò verso il tavolo, in cerca della candela.
L'elettricità era un lusso che da disoccupato non si poteva più
permettere.

Un paio di click e una luce timida balenò, mostrando tetra la miseria
rimasta su quel tavolo. Chiunque sarebbe rabbrividito al pensiero che
quello, solo quello, era tutto ciò che Anton Leka possedeva. Non ci
avrebbe potuto pagare neanche mezz'ora di affitto, figurarsi un mese!

Le chiavi della macchina scintillarono alla luce della candela. Ormai
l'auto non gli serviva più: era schedato come tossicodipendente, non
avrebbe rivisto la patente per decenni. La sua povera Fiat Punto di
terza mano avrebbe potuto fruttare cinque o seicento euro, non senza un
folle ottimismo. Probabilmente non valeva neanche la pena di provarci.
No, non c'era proprio modo di mantenersi un tetto sulla testa.

Ma al Leka non importava un granché di tutto questo.

Era apatico, impassibile di fronte alla sua miseria. Aveva accettato il
suo destino, non aveva nessun impulso a fare niente per risollevarsi dal
suo disperato pantano. Solo un pensiero riusciva ad animarlo: vendetta,
tremenda vendetta contro il responsabile di tutto questo.

Per Fabio il tempo era volato. Non sapeva con precisione da quanto si
trovasse a Barcellona; aveva gettato il suo minuscolo calendario secoli
fa, ma poteva essere sicuro di essere lì ormai da qualche mese. Il clima
non era più estivo: faceva quasi freddo, tanto che la brezza marina era
diventata tagliente come un rasoio, e le foglie degli alberi inglobati
dalla città erano già quasi tutte sui marciapiedi.

L'ultima volta che aveva messo gli occhi su un giornale, la data segnava
il primo di settembre. Lo aveva comprato, quel giornale. Era un corriere
locale, di una decina di pagine scarse. Un euro e cinquanta per quel
fogliaccio, un vero e proprio furto. Aveva dovuto acquistarlo comunque,
perché sulla prima pagina spiccava un titolo irresistibile: faceva
riferimento alla vicenda di una turista italiana scomparsa da qualche
settimana, annunciando finalmente il ritrovamento del suo cadavere.
Fabio non aveva la minima idea di chi potesse essere quella poveretta
trovata morta, ma era certo che il Mossos non fosse stato a farsi troppe
domande: una ragazza era scomparsa, un cadavere era comparso. Per quanto
la soluzione ovvia fosse invitante, era sicuramente falsa. Un grossolano
errore? Un cadavere provvidenziale, per farla finita con un caso
scomodo? Nessuno poteva dirlo. 

L'unico fatto sicuro dell'intera vicenda era che, dal punto di vista di
Fabio, la turista in questione era tutt'altro che dispersa.

Comunque, ne era passato di tempo da quella vicenda. Settembre era ormai
finito, e forse anche ottobre. Non aveva importanza; quale che fosse il
mese corrente, Fabio non aveva intenzione di passare l'inverno in
Catalogna. 

Aveva lavorato duramente per preparare la sua migrazione, rastrellando
Barcellona in lungo e in largo, raschiando fino all'ultimo centesimo che
poteva da ogni attività. Si era dato da fare con spaccio, furti e
rapine. Aveva persino fatto da guida turistica ad una coppia di
giapponesi per qualche decina di euro. I suoi sforzi erano stati
fruttuosi: aveva messo da parte diverse migliaia di sudati quattrini.
Gli sarebbero serviti, ovunque fosse riuscito ad andare.

Già, appariva buffo perfino a lui. Aveva già organizzato quasi tutto, ma
non era riuscito a decidere la meta.

Che poi, volendo dire la verità, il verbo organizzare lascia intendere
fin troppa competenza rispetto a quella che era la reale situazione. La
destinazione ignota era solo la ciliegina su di una torta fatta di
incognite e di speranze; il piano di Fabio per andarsene dalla Catalogna
era fragile, incompleto e totalmente inadeguato per fronteggiare i vari
intoppi che si sarebbero potuti presentare. D'altronde, quando la tua
agenzia di viaggi in realtà è uno spacciatore libanese che conosce uno
scaricatore del porto industriale, non è che puoi avere chissà quali
pretese. 

A Fabio non importava granché. Si sarebbe accontentato di sbarcare
almeno nel continente giusto, casomai ne avesse scelto uno.

L'ansia di andarsene lo manovrava come un burattino, facendolo
scalpitare dalla fretta di muoversi; sembrava non potesse restare a
Barcellona neanche un'ora in più. Nel profondo della sua mente, giaceva
pericolosa un'antica inquietudine: ancora una volta, si trovava a dover
fuggire vigliaccamente dal poco che aveva costruito, preso dal bisogno
di ricominciare tutto da capo. Stava forse diventando un vizio? In altri
tempi si sarebbe psicanalizzato, cercando di estrarre dalla sua mente il
motivo del suo continuo desiderio di fuga, ma ormai non era più il caso.

Doveva correre, doveva essere veloce a pensare e ad agire. Una paura
alimentava la sua follia: se si fosse fermato a riflettere, avrebbe
sicuramente capito qualcosa di terribile.

Ma la frenesia da sola non era in grado di seppellire la verità. Per
quanto si sforzasse, Fabio temeva che un giorno avrebbe finalmente preso
coscienza di ciò che il suo subconscio aveva già realizzato da tempo.
Mai e poi mai avrebbe ammesso apertamente a sé stesso che, in fondo, non
sarebbe stato poi così male restarsene a Prato e tentare di rimettere
insieme i cocci della sua vita, invece di buttare via tutto. Alla fine,
qualcuno che gli voleva bene lo aveva, anche se non tutto stava andando
come aveva sempre sperato. E cosa aveva trovato invece, nella sua nuova
avventura, a parte solitudine e guai?

Fabio era terrorizzato da questa verità: aveva sacrificato tutto quanto,
fuggendo, soltanto per ritrovarsi in un'altra situazione da cui fuggire.
E allora, via di corsa a razionalizzare ciò che il suo tormento gli
metteva in testa: si era già compromesso troppo, aveva fatto cose che
non avrebbe dovuto fare e incontrato persone che mai avrebbe dovuto
incontrare. Era chiaro, ovvio che dovesse scappare da Barcellona.

Cambiare emisfero era proprio il minimo che doveva fare prima di
mettersi a costruire, finalmente, la sua tanto agognata nuova vita.

Anche Vittoria non vedeva l'ora di andarsene da Barcellona. Beh, in
realtà lei non vedeva l'ora di fare qualunque cosa, se aveva con sé la
sua adorata droga. Era diventata un'altra persona rispetto alla
ragazzina viziata e petulante che Fabio aveva derubato, terrorizzato e
poi salvato. Non erano solo i necessari cambiamenti estetici a renderla
diversa --- che diavolo voleva che fosse tagliarsi i capelli, era
proprio il minimo, era ricercata! --- la droga le aveva storpiato a
fondo il carattere. Sotto l'effetto della sostanza appariva un po'
stordita, ma era perfettamente in grado di fare le cose con il solito
dinamismo; era sorprendente e Fabio la invidiava molto per questo
aspetto, visto che a lui bastava un po' di erba per essere fuori gioco
un paio d'ore. Da sobria, invece, si comportava da ragazza matura e
faceva discorsi profondi, anche se conservava le insensate fobie tipiche
delle donne --- per l'amor del cielo, erano solo capelli!

La vita andava avanti, capelli o non capelli. Fu così che, una gelida
mattina di quello che pareva essere dicembre, la strana coppia chiuse
per l'ultima volta la porta dello squallido appartamento che era stato
la loro tana per diversi mesi. 

Sarà stata l'aria fredda, sarà stato il cielo grigio, ma una strana
malinconia avvolse Fabio mentre, imbacuccato, si incamminava verso il
porto con la sua compagna al seguito. Non si era mai affiatato con
Barcellona, ma la prospettiva di lasciare per sempre il suo continente
natio lo intristiva. In effetti, quella città non era poi così' lontana
da casa sua, anche se poteva considerarsi a distanza di sicurezza dagli
spettri del suo passato. Cambiare continente però era tutta un'altra
storia. 

Scappare, sempre scappare...

La fuga si era confermata una costante della sua vita. Prima dal suo
paese natale, uno sperduto villaggio di campagna con sì e no cento
abitanti, per raggiungere un paese più grande, dove i suoi genitori
avevano il lavoro. Poi la città, Prato, per poter lavorare lui. Infine,
Barcellona, per fuggire dai suoi demoni.

Ora neanche quella andava più bene.

E se nemmeno il Brasile, o l'Argentina, o qualunque altro posto sulla
Terra fosse andato bene? Dove si sarebbe rifugiato? Sulla luna?

Si sentì salire un groppo in gola. Cercò di non pensare al fatto che
ogni marciapiede, ogni albero, ogni vicolo che attraversava lo avrebbe
visto per l'ultima volta.

Asciugò la lacrimuccia che gli scivolava sulla guancia e rivolse un
sorriso a Vittoria. A quella ragazza non sarebbe importato un bel niente
di quello che Fabio avrebbe deciso di fare. Forse, se proprio avesse
voluto salvare qualcosa dell'esperienza barcellonese, sarebbe stato
proprio l'incontro con lei. Aveva trovato una persona a cui piaceva
stare con lui, e tanto doveva bastargli per darsi la carica. Ovunque
fosse dovuto andare, lei l'avrebbe seguito; per voglia di avventura,
forse per affetto, non importava il motivo: non sarebbe stato da solo.
Già per questo, si sentiva di doverle voler bene. Non c'erano sentimenti
amorosi fra di loro, per lo meno non da parte di Fabio; si sentiva
talmente saturo che forse non sarebbe stato mai più in grado di amare. 

Ma l'amore non gli interessava più. 

E neanche a lei sembrava interessare. A lui piaceva giocare con lei, e a
lei piaceva stare al gioco; se lo avessero voluto, avrebbero potuto
essere compagni di giochi per il resto della vita. Sarebbe andato bene a
entrambi, Fabio ne era convinto.

Tra un pensiero e l'altro, i due ragazzi arrivarono nei pressi del
porto. La bolla di malinconia che racchiudeva Fabio scoppiò, facendolo
tornare nell'altrettanto tremendo mondo reale.

Non sarebbe stato facile imbarcarsi senza farsi scoprire.

Fabio appoggiò su una panchina il fagotto che conteneva tutti i suoi
averi e si fermò un attimo per riflettere.

«Cara mia, ora comincia il bello», annunciò a Vittoria. «Devo trovare
Ahmed e sentire com'è la situazione. Non ti drogare nel frattempo,
dobbiamo essere scaltri e svegli!»

«Scaltri e svegli» ripeté Vittoria con fin troppa condiscendenza.

«Eccoci, questa è già fatta...» sibilò Fabio, avendo cura di non farsi
sentire.

Rivolse la sua attenzione all'ambiente circostante, cercando di capire
se si trovasse nel posto giusto. Non aveva mai avuto a che fare con un
porto industriale prima di allora e non sapeva proprio da che parte
rifarsi. Sembrava tutto squallido ed abbandonato; ogni cosa in quel
luogo era di colore spento, opaco, sbiadito dalla continua esposizione
al salmastro. Una piccola baracca a fianco di una sbarra mobile
rappresentava l'ingresso in una bolgia di darsene e container. 

Fabio si incupì più che mai: la bruttezza di quel luogo lo aveva
contagiato.

Stette per qualche istante a osservare le persone che passavano di lì,
poi sentì una mano sulla spalla e si voltò; il suo contatto Ahmed gli
sorrideva. Era un giovane marocchino di bell'aspetto, addobbato di tutto
punto con una tuta da lavoro.

«Tu ce l'ha, Jorge?» gli chiese.

Fabio fece un cenno con la testa verso Vittoria. Lei si frugò nelle
mutande e tirò fuori un rotolo di banconote. 

Ahmed le prese e le annusò avido.

«Nel nome del Cristo, ma che schifo!» sbottò Fabio.

«Ma che ne sa, tu culattoni, io già detto!» gli rispose quello. Parlava
un italiano passabile, ma aveva un buffo accento nordafricano.

«Tutto come concordato, allora?» domandò Fabio ansioso.

«No, casino. Oggi vero casino... Ma nave per São Paulo salpa oggi, se
voi vuole lasciare Europa, non altra scelta.»

«Casino? Che casino?»

«Ieri carico, ma di notte nessuno. Carico è lì, su nave che tu vuoi
andare. Qualcuno lo prende oggi, prima che salpa!»

«E a noi che ce ne importa, scusa?»

Il giovane scaricatore sbuffò e alzò gli occhi al cielo. «Bella ragazza,
dì qualcosa a tuo uomo! Lui stupido quanto te sei bella!»

Vittoria sorrise assente. «Grazie, sei gentile. Lui va in para, ma non è
stupido», spiegò sognante. «Il suo pensiero è... aggressivo. Non
riflette mentre pensa, va dritto al punto e a volte pensa troppo veloce,
senza pensare.»

Ahmed strabuzzò gli occhi. «Cosa è quel che tu ha detto?» chiese
titubante. Era sicuramente un ragazzo sveglio, ma dava tutta
l'impressione di trovarsi più a suo agio con i pensieri concreti; simili
filosofie astratte non facevano certo per lui.

Vittoria cercò di spiegare. «Come quando parli senza pensare, ma un
livello sopra. Pensi senza pensare. Te capì?»

Il bel marocchino guardò Fabio preoccupato.

«Lasciala perdere, è sicuramente la droga» gli fece lui, sbrigativo. 

Un silenzio imbarazzante scese sul trio. 

Vittoria guardò Fabio intensamente per qualche istante, poi dichiarò:
«Jorge ha capito, vero? Lui capisce quello che dico, perché è
intelligente. Aggressivo, ma intelligente.»

Fabio sospirò. Non potevano perdere tempo a parlare dei massimi sistemi,
doveva tagliare corto. «Sì, ho capito.» ammise. «Purtroppo per me, ho
capito benissimo. Per favore, possiamo muoverci?»

Ahmed scosse la testa. «Tu capisce cazzate di ragazza e non quello che
io dico. C'è carico di droga su tua nave, mafia potente! Prima che
tolgono tu non prova a salire! Tu sei clandestino per guardie, ma se va
su poi sei clandestino anche per mafia!»

«Questo sì che è buffo» civettò Vittoria. «Somiglia a quella cosa che ho
letto l'altro giorno sui computer!»

«Che?!» fecero in coro Fabio ed Ahmed.

«Sì! La clandestinità è... ricorsiva --- era così la parola? --- figa,
non lo vedi? Non ci credo. Noi siamo clandestini in un contesto
clandestino rispetto ad un altro contesto.»

Fabio rimase senza parole. 

Era un collegamento arguto, era vero, i livelli di clandestinità nei
quali si stavano cacciando si potevano immaginare in quel modo, ma cosa
ci incastrava con quello che stava succedendo? Da quando Vittoria era
entrata in simbiosi con l'acido simili uscite erano all'ordine del
giorno, eppure Fabio non si era ancora abituato alla strana sensazione
che provava quando riusciva a cogliere il senso della riflessione senza
avere idea del perché essa avesse un significato specifico.

La concretezza dello scaricatore nordafricano ruppe audacemente il
silenzio che si era venuto a creare. «Quando voi è Argentina, o Brasil,
o dove va dopo che scende, voi va da psi... da pi... da dottore della
testa! Voi pensa cose male! Voi non fa ---»

Non seppero mai che cosa non avrebbero fatto. Ahmed si bloccò di colpo,
lo sguardo fisso in un punto alle spalle di Fabio. Lui fece per voltarsi
a guardare che cosa avesse pietrificato il suo contatto, ma quello gli
strinse forte una spalla.

«Guai» fece Ahmed, preoccupato. «Non muove, non parla. Loro rivali di
scarico, altra gente, ma io conosce!»

Fabio annuì, ma non seppe resistere all'impulso di voltarsi. Vide una
dozzina di figure tutt'altro che amichevoli avvicinarsi verso di loro.
Si sentì prendere la mano da Vittoria; avrebbe preferito restare con le
mani libere, ma non la scacciò: anche lui aveva paura.

«Amics?» urlò Ahmed, alzando le braccia in segno di non belligeranza.

«Depèn», rispose uno di loro, sguainando una pistola. 

La stretta di Vittoria sulla mano di Fabio si fece più forte.

«Avui és un dia de merda, altres han d'acabar» proseguì Ahmed.

Fabio non aveva idea di cosa il suo contatto stesse dicendo, ma non poté
fare a meno di notare che in qualsiasi lingua parlasse manteneva il suo
buffo accento.

«Seva?» gracchiò uno dei figuri, indicando Fabio e Vittoria.

«Han d'emprendre.»

«Pagar!»

«No ha problema, que poden pagar.»

Fabio aveva intuito abbastanza del dialogo da capire che doveva metter
mano al portafoglio. Sapeva che sarebbe potuto succedere, si era
preparato; tuttavia non aveva proprio pensato all'evenienza di dover
pagare ben due cricche mafiose per essere lasciato in pace. La sua
agitazione galoppò al pensiero di vedersi estorcere tutta la sua piccola
fortuna dalla malavita catalana.

Tuttavia, quello che sembrava essere un grosso problema diventò
totalmente trascurabile nel giro di pochi istanti. Successero molte cose
contemporaneamente: si sentì uno sparo, delle urla e, come evocate dal
nulla, apparvero altre figure inquietanti intorno a tutti loro. 

C'erano più pistole in quei dieci metri quadrati che in un poligono di
tiro.

Spaventato, Fabio alzò istintivamente le mani in segno di resa, ma
nessuno sembrava avere interesse per lui. 

Ci furono altre urla, poi sputi e spintoni: fra i membri delle diverse
cricche mafiose scoppiò un'accesa discussione. 

Se non fosse stato a tiro di arma da fuoco, Fabio avrebbe riso di
quell'impietoso sfoggio di maleducazione. Si limitò a osservare in
silenzio quelle stupide scimmie che si esprimevano come potevano,
cercando di non rivelare il suo apprezzamento per la comicità della
scena. Rivolse uno sguardo a Vittoria e strizzò un occhio; lei ricambiò,
ma la sua espressione era tutt'altro che divertita. Evidentemente,
l'enorme pericolo che stavano correndo le impediva di notare quanto
quella situazione in realtà fosse buffa.

Nel frattempo, il parapiglia si era fatto sempre più violento. Le due
fazioni mafiose non sembravano proprio trovare pace. Un elemento in
particolare era decisamente arrembante: si era aggrappato al collo di un
altro e gli urlava le sue ragioni dritte nell'orecchio.

Dopo qualche istante che lo osservava divertito, Fabio trasalì. 

Come aveva fatto a non riconoscerlo subito? Sciupato, scheletrico e
calvo, il partecipante più animoso della rissa era proprio Daniele
Brogelli. 

Le parole di stupore gli uscirono di bocca senza che potesse farci
niente. «Daniele! Cristo santo, ma sei pelato!»

Fabio avrebbe decisamente dovuto tenere il becco chiuso. La rissa si
fermò di schianto e l'aria si congelò; tutti gli sguardi erano puntati
su di lui. Il silenzio assoluto che scese sulla scena non presagiva
niente di buono.

Daniele era stupefatto: sembrava avesse visto una strega. «No, non può
essere... Fabio!» ansimò disperato.

Il mondo esplose. 

Fabio non capì molto di ciò che accadde: era totalmente in balia degli
eventi, intorpidito dall'incredulità.

«Espia!»

«Espia de merda!»

«Traïdor!»

Alle urla seguirono spinte, sputi e pugni. Qualcuno sparò un colpo.
L'escalation della rissa verso la guerriglia fu brutalmente veloce; in
pochi istanti il gruppo si disperse ed i vari guerriglieri occuparono
ripari strategici, esibendosi in uno scontro a fuoco in piena regola.

Fabio non era certamente in grado di fronteggiare un evento del genere.
Lo sbalordimento per aver causato il degenerare della situazione lo
aveva paralizzato. Per fortuna ci fu Ahmed, che spinse prontamente sia
lui che Vittoria dietro un container, momentaneamente fuori dal
pericolo.

Lei strillò. Ahmed le si era accasciato addosso e non accennava a
togliersi. Vittoria non era abbastanza forte per reggere il peso del
marocchino: lo lasciò cadere. Una scia rossa si dipinse sul vestito
della ragazza.

«È s --- è sangue!» balbettò lei in preda al panico.

Fabio non si stava ancora rendendo conto di cosa stesse succedendo.
Tremava forte, gli fischiavano le orecchie ed elaborava a scatti le
immagini che vedeva; era sopraffatto da ciò che si stava consumando
intorno a lui. 

Cercò stupidamente di aiutare Ahmed ad alzarsi, ma lui gli sputò del
sangue addosso, rantolò qualcosa e poi fece silenzio.

Provò la sensazione peggiore del mondo quando capì che in quel corpo non
si celava più alcuna vita.

Quello che stava capitando, finalmente, perforò la sua barriera di
stordimento e lo colpì: delle persone si stavano ammazzando per colpa
della sua stupidità. Fu come svegliarsi da un gradevole torpore a colpi
di bombarda: il suo cervello cambiò marcia, passando dal sonno a un
pericoloso overdrive. 

Due soli pensieri gli frullavano in testa: Ahmed e Daniele.

L'urlo di rifiuto sgorgò violento. «No! NO!»

Non poteva essere, non voleva crederci: strinse forte un braccio a
Vittoria, come per aggrapparsi alla vita. 

Lei lo guardò attonita e fece come per dire qualcosa, ma era senza
parole. 

Fabio doveva sapere: lasciò la presa e si sporse dal suo riparo. La
terra sotto i suoi piedi sembrò scomparire quando vide il corpo di
Daniele Brogelli disteso a faccia in giù. Neanche si accorse che
qualcuno aveva preso a sparare verso di lui.

Cadde sulle ginocchia, incapace di sostenere la responsabilità di ciò
che era appena successo. 

Si sentì trascinare indietro, al sicuro; con uno sforzo sovrumano,
Vittoria lo aveva tolto di peso dal pericolo. Fabio la guardò: il suo
volto era una maschera di paura. Provò a dirle qualcosa, ma dalla sua
bocca non uscì alcun suono.

«Jorge...» tentò lei con un filo di voce. Il fragore dei colpi di
pistola coprì le sue parole; la battaglia stava ancora infuriando.

Fabio non rispose. Era catatonico, le palpebre sbarrate ma incapaci di
nasconderlo dalla visione del corpo Daniele ormai impressa nella sua
mente.

«Jorge, che facciamo? Che facciamo?» chiese Vittoria con più vigore.

Fabio continuò a tacere, la bocca sigillata dall'angoscia. In che guaio
l'aveva cacciata? Era colpa sua, solo e soltanto colpa sua. Qualsiasi
cosa sarebbe successo a quella povera figliola, lui ne era responsabile.
Cercò di dirle qualcosa per rassicurarla, ma il fiato di Fabio era un
grande assente in tutta quella faccenda. La situazione lo stava
riempiendo di emozioni troppo intense per lui. 

Rivolse un'occhiata riluttante al corpo di Ahmed. Non era un suo amico,
lo conosceva a malapena, eppure il suo ultimo gesto era stato quello di
spingere lui e Vittoria lontano dal pericolo. Anche lui era morto a
causa sua.

La misura di Fabio era colma: traboccò.

Un folle impeto lo pervase: non sarebbe rimasto lì, nascosto, in attesa
che tutto finisse. Che diavolo, era tutto sbagliato! La sua fuga
dall'Europa non doveva andare così, nessuno avrebbe dovuto farsi male,
né estranei né amici. Ormai era successo l'irrecuperabile, ma non poteva
essere una scusa per evitare di agire. 

Cacciò un urlo per caricarsi ed estrasse la pistola. Non avrebbe
permesso che accadesse qualcosa a Vittoria, la cui unica colpa era stata
quella di fidarsi di lui. Se fosse dovuto morire, lo avrebbe fatto
cercando di difendere almeno lei.

«Jorge, che --- fermo! Che fai?» gridò lei, vedendo il suo compagno
animarsi all'improvviso.

«Scappa!» le intimò Fabio. «Io cerco di fare pulito, te corri più
lontano che puoi!»

Lei restò senza fiato per un momento e poi scoppiò a piangere. «No...
No!» strillò fra i singhiozzi.

«Fallo, dammi retta! È tutta colpa mia, te non c'entri niente in questo
inferno! Vai, scappa!»

«No, non ti lascio! NON TI LASCIO!»

Fabio le tirò uno schiaffo. Si sentì morire dentro, ma non sapeva come
altro farsi ascoltare. «Ti prego, fai come ti dico! Non voglio che ti
succeda niente, hai capito? Scappa, vai verso l'entrata di questo cazzo
di porto! Poi vai in un posto affollato, almeno ---»

Una raffica di colpi si infranse sul container che li celava,
assordandoli con un terribile rumore metallico.

«Presto! MUOVITI!» abbaiò Fabio, allarmato.

«Ma muoviti dove? Dove vado? La gente spara!»

Altri proiettili colpirono la loro barriera.

«La gente sparerà a me! Vai, cazzo! VAI!»

Il pianto di Vittoria si fece così disperato che quasi si strozzò. «E
l'America? Il viaggio, la nave!» riuscì a dire fra un violento
singhiozzo e l'altro. «Voglio partire con te!»

«Questo è l'ultimo dei nostri problemi, adesso!» la ammonì Fabio,
sporgendosi appena dal loro riparo e sparando un colpo alla cieca.
«Facciamo così: ci ritroviamo a mezzogiorno davanti al Corte Inglés!»

Lei non sembrava affatto rassicurata. Aveva capito quello che voleva
fare Fabio: combattere con quei tizi per darle il tempo di fuggire, a
costo di rimetterci la vita. 

Lo abbracciò fulmineamente, si alzò in punta dei piedi e lo baciò.

«Non rendere tutto più difficile! Ti prego!» protestò Fabio,
svincolandosi dalla presa.

«E se non vieni? E se ---»

«Se non vengo, sei tua. Ora vai, nel nome del Cristo! VAI!»

Vittoria scoppiò in lacrime e, finalmente, corse via. 

Fabio la guardò per un ultimo istante e poi scattò allo scoperto. Sapeva
quello che doveva fare: rapido, prima che la paura lo potesse tradire,
cercò dei bersagli con lo sguardo e sparò.

Il suo unico pensiero, mentre affrontava quell'inferno, era Vittoria.

Plaça de Catalunya era piuttosto affollata. Vittoria fissava una vetrina
di El Corte Inglès, osservando il riflesso del suo volto. La sua mente
era altrove.

"Sei tua", le aveva detto Jorge. Vittoria sapeva badare a sé stessa, ma
quella frase l'aveva colpita. 

Essere propri... 

Voleva dire essere gli unici responsabili della propria sorte. Quindi,
fino ad allora era stata di Jorge? Lui si sentiva veramente responsabile
per lei? Teneva a lei fino a quel punto?

Non lo sapeva.

Jorge era un mistero per Vittoria; nei brevi mesi in cui erano stati
insieme, non era riuscita a farsi un'idea della reale persona che aveva
di fronte. C'era poco da fare: non lo capiva, non importava quanto si
sforzasse. Le parole del ragazzo spesso contraddicevano le sue azioni e
altrettanto spesso succedeva viceversa. Non contava quale stimolo
potesse ricevere, niente di vero trapelava da lui.

Vittoria aveva meditato a lungo sul quel misterioso uomo; lo aveva messo
al centro di molte sue estasi mistiche, usandolo come perno sul quale
far ruotare tutta la sua mente durante quelle ore di intossicazione. Non
era servito proprio a niente; a dire la verità, non si era nemmeno
aspettata che funzionasse. 

Jorge le era rimasto impenetrabile, il suo misterioso fascino intatto. 

Era una maschera troppo efficace per essere frutto del caso: quel bel
ragazzo si ostinava di proposito a nascondersi.

Che fosse segretamente innamorato di lei? Vittoria lo era di lui.
Nemmeno tanto segretamente, in realtà.

Voltò le spalle alla vetrina e scrutò la piazza con malcelata
disperazione. Non poteva finire tutto così, non era giusto. Lui doveva
venire. Lei voleva che venisse. Quella mattina era stato tutto così
intenso: non poteva non esserci un lieto fine. Costrinse la sua
attenzione ad occuparsi dell'ambiente circostante, ma nella piazza non
c'era niente di interessante, e il centro commerciale non sembrava
esercitare più alcuna attrattiva su di lei. 

Anche se, a ripensarci...

Un accenno di sorriso comparve sul suo volto. El Corte Inglés era stato
uno dei principali motivi per cui aveva voluto farsi portare in vacanza
a Barcellona. Beh, qualunque posto sarebbe stato migliore dei soliti
paesini liguri che i suoi vecchi sembravano adorare. Rapallo, Camogli,
le Cinque Terre: non c'era niente, assolutamente niente. Almeno
Barcellona era una città, con dei locali da giovani ed una bella
collezione di negozi interessanti! Al diavolo calamite, cartoline e
varie reliquie di una vacanza all'insegna della noia più totale. Si
sarebbe fatta comprare l'intero stand della Mac dai suoi genitori, e al
ritorno avrebbe fatto morire di invidia le sue amiche.

Ormai non gli importava più granché di tutto quello. Nella testa aveva
soltanto lui, Jorge: la sua espressione tagliente, il suo cinismo, il
suo coraggio...

Non poteva continuare a pensare al ragazzo, doveva distrarsi. Nessuno
dei passanti sembrava far caso a lei: si frugò nel reggiseno e ne
estrasse un foglietto. Lo osservò per un lungo istante, poi lo ripose.
Nemmeno tutta la droga del mondo l'avrebbe calmata in quella
situazione, anzi, probabilmente avrebbe rotto i freni coscienti che
aveva posto alla sua angoscia. Si costrinse a restare presente,
sforzandosi per non scoppiare a piangere dalla disperazione.

All'improvviso, un tocco lieve sulla spalla.

«Sono vivo», le disse una voce familiare.

Il suo fragile autocontrollo crollò, ridotto in briciole da
un'improvvisa valanga di Oh-Mio-Dio-Stai-Bene. Si gettò fra le braccia
di Jorge e frignò tutte le lacrime che aveva.

«Cre --- credevo, oddio! Avevo tanta paura!» balbettò dopo un po',
tentando di controllarsi.

«Anche io avevo paura» mormorò lui, «ma ce l'ho fatta.»

Vittoria si asciugò gli occhi e lo guardò. «Stai --- stai bene?» gli
chiese.

«Sì», rispose semplicemente lui.

La ragazza lo osservò per un istante. Sul volto di quel ragazzo era come
se fossero scolpiti cent'anni di dolore. Aveva vestiti diversi rispetto
a quella stessa mattina, sembrava essersi appena fatto una doccia. Non
aveva più con sé il fagotto con i suoi averi.

«Che è successo? Sei ferito?», tentò.

Jorge non rispose. Si voltò e fece cenno a Vittoria di seguirla; i due
cominciarono a camminare verso il centro della piazza. 

Il silenzio durò solo qualche passo. «Oh, tutto bene?» insisté lei con
vigore.

«Sì, va tutto bene» ripeté lui, impassibile. «Perché sei nuda? Fa
freddo.»

«E' una canottiera, non sono nuda! Ero tutta sporca di sangue, che
dovevo fare, andarmene in giro in quel modo?»

Jorge si limitò a ridacchiare sottovoce. 

Vittoria si fermò di colpo. La sua sospensione di incredulità andò in
frantumi. Quello che stava succedendo non era genuino, doveva fare
qualcosa.

«Ascolta, non puoi cavartela così!» disse bruscamente.

Prese Jorge per mano e lo strattonò verso la panchina più vicina,
facendolo sedere a forza. Lui non oppose resistenza.

«Lo vedo che sei sconvolto, sai?» proseguì. «Ti capisco, sono una
persona, mica una bestia! Posso sentire quando non stai bene! E se stai
male tu, sto male anche io. Quindi ora mi parli dei tuoi problemi, io ti
ascolto, tu stai meglio e io ti vedo felice. Te capì?»

Jorge sorrise un sorriso amaro, ma non aprì ancora bocca.

«Su!» esortò lei. «E' per quel ragazzo che è morto? È perché hai visto
morire tutta quella gente? È perché il viaggio è saltato? Non fare il
sostenuto, hai una faccia che è un pomodoro! Non devi essere di ghiaccio
con me, non è che conti meno se mi fai vedere un po' di emotività, eh?»

Jorge la squadrò. «Sì, sì e no» sibilò glaciale. «Impara a non fare
troppe domande in una frase sola.»

«Eh no figa, eh! Non ci siamo. Emotività! Ce la fai?»

«Emotività» ripeté cupo Jorge, la voce quasi un sussurro. «Fa rima con
stupidità.»

«Vedi che va meglio così? Parliamo. Ti sei convinto dei legami fra le
parole? Perché l'altro ieri ti ho detto qualcosa del genere, ma non mi
ricordo bene come è andata a finire.»

Jorge sospirò, facendo schiudere leggermente l'aria da funerale che lo
avvolgeva. È andata a finire come tutte le altre sere: te che fissavi il
soffitto, strafatta, ed io che mi chiedevo perché certi pensieri erano
nella mia testa.»

«No perché, ora che non prendo la roba da qualche ora, non è che abbia
più di tanto senso eh!» proseguì Vittoria, sforzandosi per infondere
tutto il calore che poteva nella sua voce.  «Cioè, quasi tutti i nomi di
cose astratte finiscono con la a accentata! Emotività, stupidità,
bontà... ehm... calamità...»

«Acidità, aridità, virilità, validità, meschinità. Potrei dirtene altre
venti senza mai prendere fiato.»

«Ah. Non me ne venivano in mente altri. Come sei intelligente...»

Jorge soffocò una risata beffarda, senza allegria. Si passò una mano sul
viso, poi prese a tormentarsi il pizzetto. Parole sofferte gli uscirono
di bocca. «Intelligente? Ti ringrazio per il complimento, ma i fatti
dimostrano il contrario. Una persona intelligente avrebbe sputtanato un
amico alla mafia e fatto scoppiare un conflitto armato? Lo avrebbe fatto
per il solo motivo di aver seguito l'impulso della sorpresa senza
pensare alle conseguenze?»

Vittoria gli scoccò uno sguardo intenso. «Non significa che sei stupido»
gli disse dolcemente. «Significa che sei umano. Gli umani sbagliano e...
e poi stanno male. Va bene così, non siamo macchine.»

«Beh, allora non voglio più essere umano», proseguì amaramente Jorge.
Una dolorosa scintilla di risolutezza apparve nei suoi occhi.

«Non fare così» mormorò lei.

Il ragazzo finalmente esplose. «Non fare come? Dovrei ignorare quello
che è successo? Dovrei non imparare niente? Ahmed era umano. Mi ha
aiutato, e guarda dove è finito! Per terra in una pozza di sangue!»

«Guarda che l'hai pagato, eh! Mica gliel'ha detto il dottore di
aiutarti!»

«Daniele era un caro amico.» tirò dritto lui, ignorando l'interruzione.
«Un amico vero e sincero. Pieno di difetti, tutto quello che vuoi, ma ci
volevamo bene per davvero. E ora è lì per terra pure lui! Ammazzato come
una bestia, senza esitazione o ritegno. Lui era umano! A chi è importato
della sua vita? A i'ccane didd..., ecco a chi! Sono bastate due
parole sbagliate al momento sbagliato per distruggerlo! Questa è la
verità, questa è la realtà! E allora, sai cosa? Se queste sono le cose
che succedono agli umani, io mi chiamo fuori! Se il prezzo per essere
umano è far succedere queste cose, io non voglio più esserlo!» 

Un pizzico di peli di barba cadde a terra, strappato con violenza sul
finire dell'ultima frase. Una mano decisa ricompose il suo pizzo
torturato e prese a lisciarlo delicatamente. 

Vittoria rimase senza parole, ma Jorge continuò come un fiume in piena,
la voce chiara e fredda, le parole scandite con mortale precisione. 

Il suo sguardo era fisso su qualcosa che solo lui riusciva a vedere.

«Ho perso il conto di tutte le volte in cui ho indugiato in questi
pensieri. Daniele era come me, in questo senso. Era messo peggio, ma
condividevamo bene o male lo stesso abisso. Sai qual era la sua
soluzione, quando era giù? Cercava di ammazzarsi, quel cretino. Non lo
vedevi più in giro per qualche giorno, poi magicamente tornava, pieno di
belle speranze pronte a infrangersi alla prossima occasione. Capisci
quanto era stupido? Non imparava mai.

«Ma io non sono come lui. Non mi è mai passato per la mente di
uccidermi. Invece di fuggire dalla vita, sono scappato solo dalle
situazioni che mi facevano stare male. Credevo di potercela fare.
Confesso che ci speravo davvero. Ho mollato tutto per tentare questa
via, eppure sto sbagliando. Le cose sono due: o non è la strada giusta,
o non l'ho percorsa tutta. Ormai è imboccata, non mi resta che stringere
i denti ed arrivare in fondo. Se l'unico modo per sopravvivere è
diventare un mostro, allora lo diventerò.»

E Vittoria finalmente capì. 

La luce del timido sole di novembre sembrò illuminare Jorge più di
quanto non avrebbe fatto un riflettore. Vide per la prima volta un
piccolo frammento dell'uomo che aveva vicino, quell'uomo che non aveva
ancora compreso: un'anima sola, fragile, che non accettava la propria
debolezza.

«No, no!», negò con forza. «Non è così che funziona! Non puoi... cioè,
non puoi proprio dire che non sopporti di stare male, allora... diventi
cattivo e poi... e poi non provi più nulla! Non riesce... non funziona,
non va bene!»

«Sei sicura?» sibilò lui, dopo una intensa pausa.

Vittoria si stava agitando. Il suo Jorge non avrebbe dovuto fare così.

«Certo!» gli rispose, tentando di tenere la sua crescente disperazione
lontana dalla voce. «È come --- cioè, è una di quelle cose così ovvie
che sono difficili da spiegare, ma proprio perché sono ovvie! Non puoi
diventare cattivo, o lo sei o non lo sei! E poi, anche se sei cattivo
non diventi automaticamente uno psicopatico che non sente niente!»

Jorge mostrò un orribile ghigno senza allegria. «Sai a cosa pensavo
stamani, quando ti ho fatta scappare? A un bel niente. Ero pilotato
totalmente dall'impulso di proteggerti. Avevo visto un conoscente e un
amico morire nel giro di trenta secondi, ero schiavo dell'impeto di
protezione. Sopraffatto dall'errore, cercavo disperatamente di limitare
i danni. Mi sarei sacrificato pur di non vedere anche te lì per terra,
in una pozza di sangue. Ma a un certo punto...»

Il suo volto si deformò nell'espressione più terribile che Vittoria
avesse mai visto sulla faccia di una persona: l'arricciatura degli
angoli delle labbra era semplicemente malvagia, e gli occhi sembravano
brillare di una luce perversa, immonda.

«...a un certo punto ho capito. Mentre danzavo da un nascondiglio
all'altro come uno scemo, cercando più di non farmi sparare che di
combattere --- è stato allora che ho compreso che stavo sbagliando
tutto. Cosa diavolo mi era saltato in testa? Non dovevo cercare di
proteggerti, ma semplicemente smettere di provare quell'impulso alla
protezione. Smettere di avere dei cari da proteggere. Rendermi
indifferente al resto del mondo. È per quello che sono qui, a
Barcellona, invece che a casa mia. Invece eccomi lì, a pregare di non
morire per impedire che ti venisse fatto del male. Mi sono sentito così
stupido ---»

Vittoria non poteva sopportare di sentire quelle cose. Lo interruppe:
«Così sei scappato, e poi?»

Parte del male dipinto su quel volto si dissipò.

«Scappato? E dove? La gente mi sparava addosso. No, ho fatto l'unica
cosa furba di tutta la giornata: mi sono accasciato e ho fatto il morto.
Col senno di poi, era la cosa ovvia da fare fin dall'inizio: ero già
sporco di sangue e avevo una bella pozza su cui buttarmi. Sono stato un
cadavere perfetto, una magnifica interpretazione. Per fortuna nessuno è
venuto a controllare se respirassi, ma avevo pensato a qualche carta da
giocare anche in quel caso. Tempo neanche dieci minuti la battaglia si è
spostata un po' più in là: ho ripreso i miei soldi dal corpo di Ahmed,
ho rubato qualcos'altro e me ne sono andato. Il resto lo puoi anche
immaginare.»

«Allora» tentò timidamente la ragazza, «tutto è bene quel che finisce
bene, no?»

Lo sguardo della follia tornò, gli occhi dei due si allacciarono in uno
sguardo. La temperatura attorno a quella panchina sembrò precipitare.

«No», disse semplicemente Jorge. «Non è finita bene, ma ormai non mi
importa più. Non hai capito, Vittoria? Io non baderò più a te, non avrei
mai e poi mai dovuto cominciare a farlo. Devi andartene, se ci tieni a
te stessa: le cose d'ora in avanti saranno sempre più pericolose.»

Le lacrime a lungo trattenute sgorgarono dagli occhi della ragazza:

«Io ti amo», singhiozzò lei.

Se quell'ammissione lo colpì, Jorge non lo diede a vedere.

«Questo, cara mia, è affar tuo», le disse deciso. «Io sono un assassino:
ho ucciso e ucciderò ancora. Se verrai con me, forse a un certo punto
morirai per mano mia.»

«Non mi importa! Io voglio scappare con te, rifarmi una vita insieme a
te, come avevamo detto!»

«La mia vita temo che sarà piuttosto strana, d'ora in poi. La strada che
ho scelto di percorrere non porta in nessun luogo bello. Sono cosciente
di quello che faccio, e so bene che andrà a finire terribilmente male.
Se resterai con me, o morirai o diventerai qualcosa che non saresti
voluta diventare.»

«Non mi importa...» ripeté lei, avvicinandosi.

Lo baciò.

Lui non si scansò.



Un volantino, ignorato da tutti, svolazzava ormai da qualche giorno
nella ventosa Barcellona di novembre.

OFERTA ESPECIAL - VIARGE INAUGURAL DE NOU CREUER, diceva da un lato;
SPECIAL OFFER - FIRST JOURNEY OF THE NEW CRUISE SHIP, mostrava
l'altro.

Take a trip on the brand-new DEUS EX MACHINA cruise ship!, proseguiva
il foglio pubblicitario. Don't let this SPECIAL OFFER slip away! With
only € 299.90 you will coast Mediterranean Sea from Barcelona to Leghorn
and be right back in just 4 days!

Quel volantino, al termine del suo vagare, un bel giorno finì proprio in
grembo ad un certo Fabio Fontanelli, mentre egli se ne stava seduto su
una panchina a farsi i fatti suoi assieme a una ragazza.

Un sorriso sincero si dipinse sul volto del giovane uomo quando i suoi
occhi scorsero alcune microscopiche parole.

Reservations open until 22/11, ship sails from Barcelona on 01/12 at
9:00. This is a sea-only cruise, no ID or passport is required to
attend. Passengers are not allowed to get off the ship for any reasons
during docking.

Forse qualcosa stava cominciando a girare per il verso giusto.

«Ma chi ti si incula, Gazzi! Sei come lui, sei una merda!»

Anton Leka era furioso. Come osava il Gazzi presentarsi di fronte a lui,
dopo quello che era successo? Credeva forse che gli avrebbe permesso di
farsi beffe di lui, della sua condizione di vita?

«Anton, per favore, monta in macchina...»

Giacomo Gazzi non appariva affatto a suo agio nell'affrontare il suo ex
amico, e ne aveva ben donde.

«Per favore? Per favore?!», lo aggredì verbalmente Anton. «Leccami le
palle! Sei una merda, non mi devi parlare! Levati dai coglioni!»

«Calmati, Anton, devi ascoltarmi!»

Leka gli avrebbe volentieri chiuso la testa nello sportello del suo SUV,
ma si limitò a proseguire l'invettiva. «Ascoltarti? L'ultima volta che
hai aperto bocca mi hai fatto licenziare! Dai, un po' di coca, portami
la coca mi facevi, porcodd... la coca! Io non spaccio, te l'avevo
detto, ma te no, dovevi avere quella cazzo di droga da ricchi! L'unico
rischio che mi sono preso in tutta la mia cazzo di vita, per te! Capito,
infame schifoso? Sono nella merda per colpa tua!»

Gazzi esitò un istante, prima di azzardarsi nuovamente a dire qualcosa.

«Anton, per favore» fece, con un filo di voce.

«Allora parla, forza!» lo aggredì di nuovo il Leka. «Sentiamo cosa ha da
dire Giacomino, invece di andare a prendere il posto alla mensa!»

La voce di Giacomo riacquistò improvvisamente vigore. «Alla mensa ---
oh, andiamo, ti porto a cena se è questo il problema!»

«Ti porto --- a cena!?» 

Dopo tutto quello che era successo, Giacomo Gazzi osava offrirgli una
cena?

«Ti prego», lo implorò l'impomatato cicisbeo. «Bisogna che tu mi
ascolti, io voglio aiutarti!»

Aiutarlo? Se Anton fosse stato un vulcano avrebbe eruttato tutte le
viscere della Terra.

«Te vuoi --- i'cché tu vo' fare te?! NON TI AZZARDARE A PRENDERMI PER
IL CULO!»

«Davvero, Anton, devi ascoltarmi!» insisté il Gazzi.

Uscì dall'auto e tentò di mettere una mano sulla spalla del Leka, ma
questi la scansò brusco, senza dire una parola.

«Per favore!» proseguì deciso. «Ho scoperto delle cose! Cose importanti
su quello che è successo!»

Anton gli scoccò il più intenso sguardo intriso di disgusto che riuscì.
Si dovette sforzare per tradurre la sua furia in parole acide.

«Oh, il Gazzi ci ha pensato e si è inventato la storiella! E dimmi, è
bella? Finisce bene? Perché non mi pare proprio che per me sia finita
bene!»



Già, era stata proprio una bella storia. 

Ripensando alla fatica fatta per trattenersi dall'aggredire il suo
interlocutore, Anton quasi non credeva che fosse stato possibile farsi
convincere ad andare a cena con lui. Era sicuro che la fame avesse
giocato un ruolo da protagonista nella faccenda, ma non riusciva
comunque a perdonarsi di aver dato retta a quell'imbecille.

Era stato in imbarazzo per tutta la sera. Il Gazzi lo aveva portato in
un noto ristorante nel centro storico, uno dei posti più costosi di
tutta Prato; un posto che lui stesso conosceva molto bene. Prima di
venire licenziato, frequentava spesso quel locale: ci portava le ragazze
che sperava di rimorchiare, spendendo montagne di denaro in piatti e
vini costosi per impressionarle. Aveva addirittura confidenza col
proprietario! Presentarsi in quello stato, conciato come un barbone,
senza l'ombra di un quattrino e totalmente dipendente dalla carità del
suo detestato amico era stata una grande umiliazione. Come se non
bastasse, la presenza stessa del Gazzi non lo aveva certo messo a suo
agio: quel bastardo inamidato se ne stava lì, tronfio, avvolto dal suo
completo di alta sartoria, con la camicia cifrata e le scarpe di marca
tanto lucide da potercisi specchiare; il contrasto fra loro due non
avrebbe potuto essere più netto.

Ma aveva sopportato.

Era da tanto che Anton non mangiava e beveva così bene. Anzi, ad essere
onesti, era quasi un giorno che non mangiava affatto. Con il bere si era
potuto arrangiare; per quel che ne sapeva lui, gli alcolici scadenti da
due soldi erano altrettanto efficaci a stregare i sensi quanto quelli
più pregiati. Ma investendo nell'oblio dell'alcool tutto il poco denaro
che riusciva a raccattare, non poteva far altro che affidarsi alla mensa
dei poveri per ottenere del cibo. Il senso di vergogna che provava era
così insopportabile che spesso preferiva saltare un pasto piuttosto che
abbassarsi ad elemosinare. Ogni volta che si metteva in fila, che
chiedeva una scodella di zuppa e un cantuccio di pane, ogni singola
volta che ringraziava per la carità che gli era stata fatta, la verità
si ergeva impietosa davanti a lui: Anton Leka non era più nessuno, solo
un patetico barbone.

Il Gazzi si era professato disposto ad aiutarlo. Aveva detto che gli
avrebbe dato dei soldi, che gli avrebbe trovato un lavoro, che lo
avrebbe strappato a tutti i costi dalla spirale di disperazione che lo
avviluppava. Non poteva vederlo in quello stato, non avrebbe permesso
che un suo amico si riducesse così. 

Giacomo Gazzi aveva detto tante cose quella sera. 

Di tutto quel blaterare, niente lo aveva toccato. Solo la pronuncia di
nome era riuscita a catturare l'attenzione di Anton: Bruno Bagonghi.

E così erano finiti a parlare di lui, il suo acerrimo nemico, colui che
lo aveva condannato all'umiliazione togliendogli il lavoro. Pareva che
l'impresa del Bagonghi navigasse in cattive acque: quello non era
affatto un segreto, eppure Gazzi si era comportato come se stesse
confessando i più terribili misteri mentre raccontava arzigogolate
storie di contese con la mafia cinese, attività illegali e sotterfugi
degni del peggior telefilm giallo.

In un'altra situazione, ad Anton questi pettegolezzi non sarebbero
interessati granché. Avrebbe bollato tutto come le ennesime storielle di
Giacomo Gazzi, pizzichi di realtà mischiate a fantasia di scarso
interesse; tuttavia, il tremendo risentimento che provava verso Bruno la
pensava diversamente: era stato licenziato in tronco, "per giusta
causa" diceva la lettera, senza alcuna possibilità di fiatare in sua
difesa.

Fu quello l'amo che il Gazzi predispose, e al quale lui abboccò. Anton
Leka si abbandonò all'odio, senza preoccuparsi di filtrare quello che
gli veniva detto.

Credette tutto quanto: che Bruno avesse premeditato il suo
licenziamento; che avesse complottato abilmente contro di lui,
ricattando Giacomo affinché chiedesse della cocaina. Credette che avesse
chiamato lui stesso i carabinieri per inscenare una perfetta giusta
causa di licenziamento in tronco.

Tornava tutto, nella mente stritolata dal rancore di Anton Leka. Era
ovvio che fosse andata in quel modo, che fosse o meno Giacomo Gazzi a
dirlo.

Forte della sua nuova convinzione e corroborato dal vino, Anton Leka si
recò nella notte alle porte del Lanificio Bagonghi e Gori, portando con
sé un malcelato intento omicida. Sarebbe stato facile, aveva detto
Gazzi, entrare nello stabile passando dal parcheggio, aprire la porta a
vetro con la chiave nascosta nel sottovaso e assassinare Bruno quella
sera stessa --- ma erano solo parole di sfogo, non diceva sul serio;
aveva addirittura supplicato Anton di non farsi venire strane idee.

Fu così che Leka arrivò indisturbato al cospetto della porta
dell'ufficio del suo nemico, l'unica fra le tante di quell'orribile e
polveroso corridoio ad avere una parvenza di eleganza. Il cuore gli
martellava prepotente contro le costole, segnalando il rischio;
ignorarlo era difficile, ma doveva imporsi la calma a ogni costo.

Delicatamente, premette un orecchio contro il legno massiccio che lo
separava dal Bagonghi.

Sentì una voce: era lui! Almeno a proposito di questo, Gazzi aveva detto
il vero. Ma stava davvero lavorando, alle undici di venerdì sera? 

Anton ascoltò: la voce di Bruno era l'unica a risuonare in quella
stanza. Forse parlava al telefono?

«---già detto. No, niente neanche lui: solo tu e l'ingegnere. Non è che
non mi fido, è che... bravo, hai capito. Certo, infatti...»

Sì, parlava proprio a telefono.

«---firmati. No, post-datati. Domani. Ti prego, segui il piano alla
lettera. No, non è per quello. No, no, assolutamente no! Non gli
permetterò di mettere le zampe su tutto quello che ho costruito! Sì,
scusa. Giusto, ma ho già pensato a tutto. Esatto. Bravo: fatta la magia,
il patrimonio della società sarà immune a qualsiasi pretesa. Tu sarai a
posto, mia sorella pure e quel cane sarà servito. Che ti importa di me?
Ti sei forse affezionato? Dai, stavo scherzando. No, non passerò da
Gambino...»

Di cosa diavolo stava blaterando il Bagonghi? Con chi ce l'aveva? Anton
era così concentrato sull'ascolto che non si accorse affatto di un ceffo
alto e snello che si era materializzato nel corridoio.

Fece un salto di quasi un metro quando sentì una mano gentile posarsi
sulla sua spalla.

«Lei è Leka, giusto? Il signor Bagonghi è in ufficio, ma temo proprio
non possa riceverla. Non può aspettare fino a lunedì?»

Anton rimase senza fiato dalla paura. Era stato l'ingegner Govidi a
spaventarlo: un ragazzo tanto distinto quanto spilungone, tanto pacato
quanto fastidioso. L'appellativo ingegnere, a quanto ne sapeva Anton,
non aveva niente a che vedere con nessun titolo di studio, ma era solo
un nomignolo simpatico per descrivere l'aura da grigio accademico che
emanava la sua figura. 

Si occupava lui delle scartoffie del lanificio. Era stato lui a
consegnargli la lettera di licenziamento senza scomporsi di una virgola,
la sua maschera di cortese distacco intatta.

Un pugno rabbioso, dritto in faccia: l'ingegnere cadde a terra e lì
rimase.

Anton fiondò nuovamente l'orecchio sulla porta. Bagonghi aveva smesso di
parlare; non c'era più alcun rumore in quella stanza, nessuno che Anton
riuscisse a captare. Era probabile che il siparietto con Govidi fosse
stato notato. Doveva agire, prima che fosse troppo tardi! 

Si frugò nelle mutande con mani tremanti e ne estrasse un fagotto di
stoffa. Il coltello da carne che aveva trafugato dal ristorante stava
per squarciare il maiale più grande della sua carriera. 

Fece un bel respiro, si armò dell'odio più nero che riuscì a trovare nel
suo animo e spalancò la porta con un calcio.

Bruno Bagonghi non si scompose nemmeno di un millimetro: lo attendeva
appoggiato alla scrivania, sigaro in bocca e fucile in mano. 

«Che c'è?» chiese brusco. «Ti aspettavi che sobbalzassi? Che urlassi di
paura? Povero te...»

Fece un sospiro e si stampò in faccia un sorriso senza allegria. Il
fucile non puntava verso l'intruso ma era rivolto verso l'alto, retto da
una mano sola.

Leka rimase senza parole, interdetto dalla reazione della sua nemesi. Il
suo sguardo rimbalzava intermittente fra il volto del Bagonghi e la sua
arma da fuoco.

«Caro Anton» proseguì quello, la voce ora fastidiosamente affabile,
«dovresti essere più silenzioso quando accoppi i miei dipendenti.
L'ingegner Govidi, sebbene sia snello, ha fatto un bel tonfo cadendo a
terra!»

L'odio eruppe di nuovo in Anton, potente più che mai. Non avrebbe
sopportato le beffe del suo nemico, nemmeno se gli avesse puntato contro
un pezzo d'artiglieria.

«Come --- come osi --- NON TI PROVARE A PRENDERMI PER IL CULO! Chiudi
subito quella fogna, maiale ebreo!»

«Oh, fammi un favore», sbottò lui, «smettila con queste cazzate da
razzista. Intanto, dare dell'ebreo a qualcuno è considerabile un'offesa
solo in qualche barbaro gergo, usato da pochi ancor più barbari figuri,
non certo da me. Poi, il fatto che la maggioranza degli ebrei sia stata
storicamente più ricca del ceto sociale più incline a credere alle fake
news del periodo --- e ti prego di notare la lunga perifrasi che mi
tocca fare per non darti direttamente dello stupido --- beh, quello non
basta certo per rendere vera l'implicazione contraria.»

Ci fu silenzio per qualche istante.

«Non ci hai capito molto, vero? Comprensibile. Lo dirò in parole povere,
e se ancora non capirai saranno cazzi tuoi: non sono ebreo, sono solo
ricco.»

La lama di Anton sferzò l'aria, carica di rabbia.

«RICCO UN CAZZO!» urlò, «sei nella merda, pensi che non lo sappia? Non
ci hai pensato nemmeno un secondo prima di buttarmelo in culo per
salvare te stesso!»

Bagonghi si accigliò.

«Penso che tu sappia solo ciò che ti hanno detto», disse senza emozione.
«Il che non è molto di concreto, in realtà. Ma d'altronde, da uno che
crede all'autenticità dei Protocolli di Sion non mi aspettavo certo di
meglio.»

«Per l'ultima volta, NON OSARE PRENDERMI PER IL CULO! Credi che sia
proprio scemo, vero? Un povero imbecille, che se le beve tutte! Lo so
benissimo che il Gazzi è un cazzaro patentato, se credi che dia retta a
tutte le sue stronzate non mi conosci affatto!»

Bruno sorrise, ma il suo sguardo si indurì.

«Il Gazzi, eh? Ottimo. Potevo anche indovinarlo, ma tanto valeva
controllare. E così, tra una cazzata e l'altra, ti sei fatto manipolare
da Giacomino per venire fin qui a compiere la sua opera? Lasciatelo
dire, sei veramente un coglione: aggraziato come un pachiderma, armato
con uno stupido coltellino da tavola, che speravi di fare? Non ti
smentisci mai, sei un disastro ambulante, ora come sempre da quando ti
conosco. D'altro canto... lui mi spiazza.»

Clack-clack. Il fucile a pompa si rivolse verso Anton.

«Perché il Gazzi ti ha mandato al macello in questo modo? Non poteva
sperare veramente che bastassi tu per uccidermi. Che cosa intendeva
ottenere, mandandoti qui a farmi perdere tempo? Sei un diversivo?
Parla!»

Anton si sentì rimpicciolire. 

Non poteva lasciargli dire quello che voleva, avrebbe dovuto infilzarlo,
sgozzarlo, fargli più male possibile, anche a costo della vita. Eppure,
un po' per la minaccia armata, un po' per la strana sensazione che lo
stava invadendo, rispose. 

«Non so un cazzo di quello che voleva o non voleva fare il Gazzi. Sono
qui per conto mio, per chiuderti per sempre quella fogna sputasentenze!
Credi che quel cretino mi possa intortare come gli pare e piace?»

«Sì», rispose semplicemente il Bagonghi.

«ALLORA TI SBAGLI! Te ne stai lì, dietro quel cazzo di cannone, credi di
essere al sicuro, di tenermi sotto tiro! Tu non sai niente, NIENTE di
me!»

Bagonghi sospirò. Si tolse il fucile di mano, appoggiandolo sulla
scrivania.

«Molto bene», fece senza entusiasmo. «Non avevo voglia di interpretare
questa parte, ma se le cattive maniere non funzionano...»

Assunse un'espressione di sufficienza e declamò con tono monotono:
«Anton Leka, sei nato a Scutari il 30 gennaio del Novantuno, abbandonato
dopo il parto da una sconosciuta montenegrina. Hai vissuto in un
orfanotrofio fino ai nove anni, quando sei stato adottato da una vecchia
coppia di Durazzo. Sei scappato di casa a diciassette anni ed emigrato
in Italia da solo; i tuoi genitori adottivi non si sono mai dati la pena
di venirti a cercare. Hai conseguito un attestato di frequenza biennale
alle scuole serali, e lavori per me da quando avevi diciannove anni. Non
hai mai avuto una relazione stabile, sei un tabagista ed un alcolista.
Non credo ci sia altro da sapere su di te: non sei niente di più che un
mucchietto di dati su una delle mie schede.»

Anton rimase completamente senza parole. 

Bruno Bagonghi proseguì: «Ascoltami. Sarò meno sottile di quanto non sia
di solito: il Gazzi sta tramando contro di me, e io di riflesso mi sto
difendendo. Vedilo pure come un gioco fra noi due: tu, in questo gioco,
sei soltanto una pedina. E non sono stato certo io il primo a muoverti.»

La strana sensazione aveva ormai avvolto completamente Anton. Si sentiva
gabbato, truffato, ingannato. Ma non riusciva ancora razionalizzare
quello sgradevole presagio. Dove stava andando a parare il Bagonghi, con
tutti i suoi discorsi? Non era sicuro di volerlo sapere. 

Scosse forte la testa, raccolse tutto lo sdegno che riuscì a trovare in
sé e disse: «I tuoi giochi a me non interessano. Io voglio vendetta. Tu
mi hai licenziato, hai rovinato la mia vita! Osi negarlo?»

Il suo nemico emise un sofferto sospiro.

«Le metafore non sono il tuo forte, eh?», si lamentò. «Va bene, Anton.
Proverò a spiegarmi di nuovo, con un discorso meno allusivo. Mi segui?
Bene. Giacomo-Gazzi-vuole-la-mia-azienda. Il suo intento è così chiaro
che sono sinceramente sorpreso dal fatto che non lo avessi capito
persino tu. Potrebbe impadronirsene in vari modi, uno dei quali è
provocare la mia morte; non sto a spiegarti come o perché. Ti conosce,
sei rancoroso e cedi facilmente alla rabbia: lui avrà sicuramente
pensato che se tu ti credi rovinato per causa mia... Andiamo, non
guardarmi così! Te la sto mettendo più semplice che posso.»

Anton ringhiò. Sviare la colpa, si trattava solo di quello? Non se la
sarebbe cavata così facilmente, neanche se avesse avuto ragione sul
serio. 

Ululò la sua ira: «Pensi che non lo sappia? Quando avrò finito con te,
ammazzerò anche lui! Ammazzerò tutti! Finirò in galera, non mi importa
niente, sono finito ormai! Sono un cazzo di barbone, non conto più
niente per nessuno e nessuno conta più per me, non importa che cazzo mi
possiate raccontare!»

Bagonghi ridacchiò. «Ti sbagli», fece tranquillo.

«Ah sì? Mi dirai anche tu che non mi lascerai a morire per strada,
perché sono tuo amico eccetera? Ho già sentito questa storia, proprio
stasera!»

Bagonghi continuò a ridacchiare. «No, no! Ti sbagli se credi di finire
in galera. Sei una provvidenza per me, Leka: sto imbastendo delle cose
per le quali mi potrebbe servire un uomo, e tu capiti proprio al momento
giusto.»

Il mondo di Anton si fermò.

«Mi stai offrendo un lavoro?», chiese guardingo.

Bagonghi rise a lungo.

«No, non direi proprio», bofonchiò non appena riprese abbastanza fiato.
«Non ho la più flebile intenzione di pagarti per i tuoi servigi, quindi
non oserei mai chiamarlo lavoro...»

Anton capì.

«Vuoi che uccida il Gazzi per te», disse senza emozione.

Sul viso del Bagonghi si dipinse un'espressione indecifrabile.

Una nave da crociera solcava pigramente il Mar Mediterraneo.

Era una bellissima giornata, fredda ma soleggiata. Tutti i passeggeri
erano intenti a godersi il viaggio, osservando la costa o dilettandosi
in qualche attività sul largo ponte scoperto; tutti, tranne uno.

Fabio fissava pensieroso un minuscolo taccuino.

Il vento spiegazzava incurante quelle piccole pagine, gli schizzi delle
onde ogni tanto le bagnavano. Lui ignorava tutto, immerso nelle parole
confuse che aveva scritto.

Regola 27: le buone maniere sono gratis, abusane più che puoi.

Qualcosa non gli tornava. Pensò ancora qualche istante, poi tracciò
altri segni confusi.

Regola 28: i tuoi interessi invece sono cari, molto cari; non
sacrificarli in nome della cortesia.

Le cose che non gli tornavano continuarono a non tornargli. L'istinto
gli diceva di fondere quelle due regole in una sola, ma le varie
combinazioni che gli venivano in mente somigliavano troppo a una
citazione che aveva letto da qualche parte. Avrebbe voluto riportarla
per intero, però non ricordava la formulazione esatta e tanto meno
sapeva a chi attribuirla. Forse sarebbe stato meglio lasciare le due
regole divise, rendendo la ventotto un comma della ventisette...

Ponderò relativamente a lungo la faccenda, poi decise di lasciar
perdere. Non c'era bisogno di impazzire per questioni del genere, non
quando stava già impazzendo senza fare ulteriori sforzi. Bloccarsi a
rimuginare sui dettagli sarebbe stato utile se quella fosse stata la sua
unica occasione di stilare la costituzione mondiale; visto che non lo
era, avrebbe dovuto tirar via e buttare giù una bozza completa invece
che esitare su ogni singolo punto, o sarebbe andato poco lontano.

Gli arrivò un'intuizione e prese a scribacchiare.

Regola 29: esitare è facile, ma raramente è utile.

Quella era decisamente una citazione di un qualche libro, ma non poteva
costringersi a ricordare dove l'aveva letta. Obbedendo alla regola, non
esitò e passò oltre. Gli venne subito un'altra idea.

Regola 30: finché qualcuno non reclama una proprietà intellettuale, è
tua.

«Che scrivi adesso?», flautò una voce da un altro mondo.

La bolla di follia in cui Fabio si era isolato scoppiò, rivelandogli i
dintorni. Comparvero una ragazza magra e bionda, il ponte di una nave e
il mare.

«Le stesse cose di stamani» sospirò Fabio, sconsolato.

Strappò l'ultima pagina del suo taccuino e se la cacciò in bocca.

«Ancora le tue regole? Non stai facendo molti progressi, vero?» tubò
Vittoria.

Fabio non si disturbò a rispondere: era troppo intento a masticare i
suoi scritti.

«Io non lo so, eh», mise le mani avanti lei, «ma non è che forse faresti
meglio a lasciar perdere? Va bene pensare, ma figa a una certa anche
basta.»

Fabio interruppe la masticazione e la fissò per qualche istante.

«Dai, non scriverlo, ti prego!», si affrettò ad aggiungere lei. «Molla
quel quadernino. È da stamattina che sei in sbatti, oggi non ti ho visto
sorridere nemmeno una volta.»

La replica arrivò fin troppo in fretta:

«Vonvollio vovviee --- puh! Non voglio sorridere!»

«E invece sorriderai, perché io ti voglio vedere contento. Facciamo
qualcosa insieme! Guarda che bel sole, il mare è bello, non fa troppo
freddo... facciamoci mezza goccia in due! Ci passa prima ancora di
arrivare.»

Fabio rifletté per un istante. Senza pensarci, strappò un'altra pagina
di scritti e fece per sbranarla, ma Vittoria lo bloccò repentinamente.
Lui non protestò; mise semplicemente il taccuino in tasca, estrasse un
pacchetto di sigarette e ne accese una.

Fece un tiro profondo e, finalmente, rispose.

«La droga, eh? Potrebbe essere la risposta, sì, ma non adesso. Tu fai
pure, io credo proprio di non volermi buttare in mare dalla
disperazione. Ricordo benissimo quanto ho sofferto l'ultima volta.»

Vittoria si incupì.

«Ti ricordi che sei stato male, però hai dimenticato quanto siamo stati
bene insieme.»

Fabio sospirò. Prese un'altra boccata di fumo, poi gettò la sigaretta in
mare nonostante avesse fatto soltanto due tiri. Distrattamente, ne
estrasse un'altra dal pacchetto e la accese. Esitò per dei lunghi
istanti prima di rispondere:

«Ti sbagli, non l'ho affatto dimenticato.»

Fece una breve pausa, poi aggiunse: «Su una cosa però hai ragione, devo
proprio prendermi una pausa dai miei pensieri. Andiamo a prendere una
cosa da bere e godiamoci il viaggio.»

Così fecero.

Il bar era ben fornito e la crociera in effetti avrebbe potuto rivelarsi
molto piacevole, ma Fabio non riusciva proprio a stare sereno. C'era
qualcosa che tornava poco nella loro situazione; anche se non riusciva a
formulare concretamente il suo dubbio, avvertiva distintamente la
sensazione di stare commettendo un grave errore.

Stranamente, sembrava andare tutto per il meglio. All'imbarco nessuno
aveva chiesto documenti o si era interessato al contenuto dei loro
bagagli; avevano solo preso il biglietto --- caro asserpentato, come
non aveva mancato di commentare Fabio --- ed erano subito saliti a bordo
senza tante storie. Riguardo al loro intento di usare la crociera per
emigrare da clandestini, il piano era così semplice da non poter andare
storto: quando la nave avrebbe fatto porto per i rifornimenti, loro
sarebbero scesi di soppiatto; se qualcuno li avesse beccati, sarebbe
stato messo in condizione di non parlare. Non era certo quello che lo
preoccupava; aveva alle spalle esperienze così intense da rendere lo
sfuggire alla sorveglianza di una nave una mera bazzecola.

La faccenda di Leghorn, però, a Fabio proprio non tornava.

Avrebbe giurato di non essersi mai imbattuto nel nome di quella città in
tutta la sua vita, ma un'immagine continuava a comparire nella sua
testa: il ricordo di un cartello con scritto proprio quel termine. Che
fosse dannato se fosse riuscito a ricordarsi dove diavolo lo aveva
visto. E poi, Leghorn: gamba-corno? Che sarebbe dovuto significare?
Inizialmente si era limitato a etichettare la città come un qualsiasi
porto sulle coste inglesi, ma nel corso del viaggio la sua convinzione
si era progressivamente sgretolata, al punto di rendergli quasi
impossibile ignorare il fatto che in realtà non sapeva dove diavolo si
trovasse la sua destinazione.

Il comandante della nave aveva parlato varie volte dagli altoparlanti,
probabilmente illustrando le caratteristiche delle località che stavano
costeggiando, ma Fabio non aveva capito molto. Forse per l'inglese
strascicato o per il rimbombo metallico che accompagnava ogni
comunicazione, fatto sta che in media era riuscito ad intendere una
parola su dieci. E quelle poche che era riuscito a udire correttamente
non gli tornavano per niente.

Brr Bzz Mar-sei krrrrr

Hhhhgggg Naiss ssssssrrrrr

Marsiglia? Nizza? Che diavolo ci facevano sulle coste della Francia?

Si sarebbe aspettato che gli venisse indicato Valencia, Gibilterra e poi
qualche posto in Portogallo, prima che la nave facesse finalmente porto
a Leghorn. Avrebbe pensato di aver sentito male - in effetti, da
quell'impianto venivano fuori tanti di quei ronzii da diventar scemi ad
ascoltarli - però, stando sulla prua della piccola nave, la costa
rimaneva a sinistra. Se due indizi facevano una prova, stavano proprio
costeggiando la Francia, diretti verso...

Nonostante Fabio cercasse di ignorare tutto questo con tutte le sue
forze, l'illuminazione si innescò quando la voce metallica --- tra una
robotica gracchiata e l'altra --- annunciò abbastanza chiaramente che
stavano costeggiando il Principato di Monaco.

Dovette accettarlo: non stavano andando in Inghilterra.

Ma allora, in nome del cielo, dove erano diretti? Che c'era dopo la
Francia? Cosa avrebbe potuto chiamarsi Leghorn?

Era appoggiato sul candeliere di prua a sorseggiare un ottimo Gin Tonic
quando finalmente lo capì, e per poco la bevuta non gli cadde in mare.

Quel cartello nella sua testa era un ricordo vecchio di quasi vent'anni.
In automobile, al porto di Olbia, lui giocava con il Game Boy, non
riusciva a sconfiggere la settima palestra, suo padre che bestemmiava in
cerca dell'imbarco corretto.

Non stavano affatto andando in Inghilterra. Quanto era stato stupido ---
era ovvio, ovvio! Non era proprio possibile andare in Inghilterra da
Barcellona in così poco tempo! Come aveva fatto a convincersi del
contrario, come era stato possibile ingannarsi così?

«Uh, guarda! Io lì ci sono stata!», civettò Vittoria, anche lei
abbandonata sul candeliere.

«Tra poco saremo in posti dove sono stato anche io», ringhiò Fabio con
voce funerea.

Lei lo ignorò, completamente presa dal paesaggio.

«Lì c'era l'albergo dove eravamo! Abbiamo visto il Gran Premio dal
terrazzo di camera!»

Fabio bestemmiò. L'unica volta che aveva assistito dal vivo a una gara
di Formula Uno aveva speso un patrimonio per stare in un prato fangoso,
facendo a cazzotti per intravedere mezza curva da una rete.

«Dai, non fare così» gli disse la ragazza, appoggiandosi a lui. «Lo
stiamo facendo, stiamo andando in un posto nuovo a rifarci una vita! Sei
sempre triste?»

Fabio scrutò l'orizzonte. La sua espressione era così dura che sembrava
scolpita nella roccia. Dopo una lunga pausa meditabonda, rispose: «Mi
dispiace fare il bastian contrario, ma ogni cosa che hai detto è
sbagliata. Non stiamo andando in un posto nuovo. Non ci rifaremo una
vita e no, non sono triste.»

Lei lo abbracciò.

Lui non ricambiò l'abbraccio, ma neanche lo respinse.

«A me invece non dispiace, e ti dico che non mi importa niente di quello
che hai detto. Tranne che non sei più triste.»

Fabio ignorò il moto di insofferenza che lo investì.

«Non sono neanche felice, se ti può interessare», replicò secco.

Lei lo strinse a sé ancora di più.

«Vedrai che fra poco starai meglio. Saremo in una città nuova, nessuno
ci darà fastidio. Solo io e te. Mi prenderò cura di te così bene che ti
farò passare la voglia di essere cattivo.»

Fabio provò l'impulso di fingere un conato di vomito, ma lo soppresse.
Lo aveva scritto qualche ora prima, in uno degli innumerevoli foglietti
finiti in mare o nel suo stomaco: non c'era alcun vantaggio nel ferire
gratuitamente i sentimenti della ragazza.

Riluttante, ricambiò l'abbraccio e tacque.

Il sole giaceva dormiente sotto al mare, lasciando spazio a un magnifico
cielo stellato. L'aria era pungente: sul ponte ormai non c'era più
nessuno, tutti i passeggeri si erano rifugiati sottocoperta.

Kkkaaa Leee-ghorn drrrggoff de ship for any rrreezzzonzzzbrrr

Enio Filippi dormiva sodo negli alloggi riservati all'equipaggio. Un
collega lo svegliò senza tante cerimonie: toccava a lui fare
rifornimento. Enio maledisse il clero, il cielo e varie divinità, ma
tutto sommato si alzò di buon umore: era nella sua Livorno, e fare porto
a casa dava sempre una bella sensazione.

Caricare i rifornimenti era sempre un letale miscuglio di fatica e noia:
lo sforzo fisico impediva di fare quattro chiacchiere coi colleghi, la
noia costringeva la mente a vagare in cerca di qualcosa con cui
intrattenerla. Quella sera poi, con l'equipaggio ridotto al minimo, le
sue braccia erano le uniche su cui poteva contare per tirar dentro le
casse abbandonate sulla banchina dal fornitore.

Ma Enio era un uomo di sostanza, non si sarebbe certo tirato indietro di
fronte a un compito ingrato, ma tutto sommato banale. Così, cuffie nelle
orecchie e maniche arricciate nonostante il freddo, il suo corpo si
muoveva automaticamente, come un meccanismo ben oliato che scorreva
nelle guide scavate da una ferrea memoria muscolare. Immerso in quella
trance lavorativa, per Enio sarebbe stato molto facile perdersi qualche
dettaglio di ciò che stava succedendo in quella stiva buia.

Tuttavia, una bella biondina che sbirciava oltre una pila di bancali non
poteva certo passare inosservata. Trattenendo a stento un sorriso, mollò
sul posto la cassa di bibite che aveva fra le braccia e le andò
incontro.

«Bimba, 'sa ci fai vi? Devi tornà di sopra coll'altri!» le disse,
tiratosi via un auricolare.

Lei lo guardò con un'espressione indecifrabile.

«Sei sporco», gli disse sognante. «Hai un odore strano e parli in modo
buffo. Sei interessante, però ora foeura di ball!»

Enio rimase completamente senza parole.

Mentre pensava a come avrebbe potuto replicare a delle affermazioni del
genere, percepì un movimento dietro di sé. Si voltò di scatto e vide una
figura maschile, seminascosta dall'ombra.

Si impaurì istantaneamente e sbottò: «Dé, ma se' scemo? Mi fai veni' un
coccolone, te e quer tegame di tu ma'!»

Il figuro rise; una risata moderatamente acuta, un po' gracchiante:
forse era solo un ragazzo.

«Ti ho spaventato? Le mie scuse» fece, beffardo. «Vittoria, bel
tentativo, ma devi essere un po' più concreta per farti capire.
Marinaio, per favore, vattene. Sono stato chiaro?»

«Te capì?», fece eco la bionda.

Enio si rilassò.

Passato lo spavento, la situazione non sembrava pericolosa. Un ragazzo e
una bella figliola che cercano privacy in una stiva buia, beh, era stato
giovane anche lui e sapeva fare due più due. Mise una mano sulle spalle
di entrambi i ragazzi e disse:

«Bimbi, io c'ho da fare. Se vi riesce di tenervi addosso le mutande per
dieci minuti, io quando ho fatto mi le'o di 'culo e vi ci fate 'osa vi
pare. Va bene?»

Il giovanotto si tolse di dosso la mano di Enio con deliberata
precisione. Non sorrideva più.

«Ascoltami, marinaio» disse a voce bassa. «Ascoltami bene, e fai del tuo
meglio per capire. Noi scendiamo. Tu ci lasci passare, riprendi il tuo
lavoro e ti dimentichi di tutto questo. Non ho molta voglia di
assecondarti e la tua vita per me non vale nulla: mi obbedirai, o sarà
peggio per te.»

Enio non rispose.

Chi diavolo si credeva di essere quel giovanotto? Fece scrocchiare le
dita delle mani e gli lanciò uno sguardo ammonitore. Lo avrebbe
riportato di peso sul ponte se non si fosse dato una regolata.

«Molto bene», proseguì il ragazzo. «Ti avevo avvertito.»



Una piccola nave era ormeggiata al porto di Livorno. La sua stiva era
fredda, umida e buia. Quel poco che si vedeva era illuminato solo dalla
fioca luce che penetrava dalla banchina. C'era rumore e odore di
salmastro, ma i sensi più acuti avrebbero potuto individuare dei
singhiozzi e un caratteristico sentore metallico.

Erano in tre in quella stiva: un ragazzo alto, una bella biondina e un
uomo adulto che piangeva come un bambino, rannicchiato a terra nel suo
stesso sangue; se quello fosse stato l'inizio di una barzelletta,
nessuno avrebbe potuto dire di averla già sentita.

Il ragazzo alto si avvicinò all'uomo, esaminando divertito la ferita da
arma da fuoco che gli aveva causato.

«Dai, che vuoi che sia», commentò con fare canzonatorio, «non fare così,
ti ho appena regalato qualche giorno di malattia, no?»

Il giovane ridacchiò, divertito dalla sua stessa battuta.

«Farò il signore», proseguì, «ed eviterò di dirti che ti avevo
avvertito. Ora dovresti essere disposto a prendermi sul serio, dico
bene? Possiamo dire quindi che siamo una squadra? Che lavoriamo tutti e
tre per raggiungere il mio obiettivo?»

L'uomo non rispose; gemeva e piangeva, in preda ad un dolore terribile.

Il ragazzo si rivolse allora alla sua compagna. «Diglielo tu, Vittoria:
siamo una squadra?»

Lei non sembrava a proprio agio in quella situazione.

«Credo di sì», tentò, «ma non sarebbe meglio andarcene, tipo, non so,
adesso?»

Il ragazzo rise. Una risata fredda, precisa, senza la minima parvenza di
allegria. Sul suo volto si dipinse un sorriso malvagio. «Ma come? Vuoi
andare via proprio adesso? La festa è appena cominciata!»

Pestò con forza la gamba ferita dell'uomo a terra, che cacciò uno
straziante urlo di dolore. Il sorriso sul suo volto vacillò appena.

«Ssshhh!» mimò beffardo. «Piano, piano. Non vogliamo che ci senta
qualcuno, vero? Non vogliamo altra compagnia, giusto?»

L'uomo intravide una speranza in quella provocazione.

Prese a urlare con tutto il fiato che aveva, dimenandosi per cercare di
liberare la gamba che veniva torturata. Fu tutto inutile: in uno scatto
fulmineo il ragazzo gli fu addosso, la pistola puntata in mezzo agli
occhi, e lui si arrese.

«No, no!», gli fece animoso. «Questo non è carino. Credevo che noi
fossimo una squadra, che non ci servisse l'aiuto di nessuno!»

Nessuno osò ribattere niente. Sulla stiva scese un silenzio totale,
perturbato solo dal respiro irregolare dell'uomo a terra.

Il ragazzo alto si alzò, la sua arma sempre fissa sul bersaglio.

«Sono un tipo orgoglioso, sai?», disse a voce molto bassa. «Orgoglioso e
possessivo. Immaginami come una fidanzata appiccicosa. Come reagirei se
ti sentissi chiamare a gran voce una tua amica? Oh, reagirei male, molto
male. Mi metterei ad urlare, ti prenderei a schiaffi. Sarei così fuori
di me che potrei fare qualche pazzia. Ma non succederà, perché tu non
vuoi che succeda. Noi non siamo due fidanzatini, siamo adulti. Siamo più
furbi, vero? Noi lavoriamo insieme, non ci facciamo questi dispetti.»

Il silenzio tornò per qualche istante, poi la voce della ragazza bionda
lo ruppe. Parlò fermamente, ma non riuscì ad occultare del tutto il
profondo disagio che provava.

«Jorge, te lo devo proprio dire. C'è davvero bisogno di... ehm...
perdere tempo così? Lo so che non lo faresti se non ci fosse un motivo,
ma cioè, non è meglio semplicemente andarcene via?»

Il ragazzo le rivolse uno sguardo intenso, pensando a chissà cosa.

«Hai ragione» le disse finalmente. «Non posso controbattere, hai
perfettamente ragione. Però è un vero peccato, non credi? Si stava
creando un bel rapporto fra me e il nostro marinaio.»

Il suo sguardo si perse in lontananza, nella direzione generica
dell'uomo a terra. Un qualcosa di lui sembrò improvvisamente cambiare.

«Lo sai che non posso lasciarti vivere, vero?» disse a voce estremamente
bassa.

Non arrivò nessuna risposta, ma il giovane non sembrava aspettarsene
una.

«Vittoria, lo sai dove siamo?» chiese alla ragazza, lo sguardo sempre
fisso sul vuoto.

«In un posto dove non dovremmo essere» fece pronta lei. «Per favore,
dobbiamo andare via!»

«Sempre concreta» replicò il ragazzo, per niente turbato dal senso di
urgenza della sua compagna. «Sempre presente, sempre coerente. Sei
capace di astrarti, di vedere oltre, anche troppo oltre a volte, ma
rimani sempre ancorata nel tuo centro. Come fai, Vittoria? È davvero la
droga che ti aiuta a rimanere te stessa, a non perderti dietro le
maschere che indossi?»

«Non... non lo so», rispose lei.

Per dei lunghi istanti nessuno fiatò, poi, all'improvviso, il ragazzo si
riscosse. «Basta, leviamoci di torno. Marinaio, tu vuoi vivere o
morire?»

L'uomo a terra cercò di mettersi seduto, ma il meglio che riuscì a fare
fu sorreggere il busto con le braccia.

«Bah, lascia perdere, non importa» fece sbrigativo il ragazzo alto. «È
chiaro che vuoi vivere, a quanto pare tutti vogliono vivere. Beh, sei
fortunato, oggi hai vinto il resto della tua vita.»

L'uomo si lasciò cadere pesantemente a terra. Prese a singhiozzare e
pronunciò delle parole di ringraziamento.

«Sì, certo, prego!» sbottò il ragazzo. «Quello che mi dice grazie dopo
aver preso una pallottola mi mancava. Giuro, un giorno o l'altro capirò
che diavolo avete in testa voialtri! Ormai non mi stupite più, e forse
in realtà nemmeno me ne frega un cazzo.»

Nascose velocemente la pistola nei pantaloni, e batté forte le mani due
volte. «Forza Vittoria, su! O non avevi tanta fretta?»

Senza tante altre cerimonie, i due giovani scomparvero a passo svelto
nella notte.



Qualche ora più tardi, un arrabbiato barista in cerca di caffè scese
nella stiva, trovandovi Enio Filippi incosciente e ferito. Il marinaio
fu soccorso ed ebbe fortunatamente salva la vita, pur avendo perso molto
sangue. Non seppe dire niente riguardo al suo aggressore; raccontò solo
di aver avuto strane allucinazioni, forse causate dal dolore.

Da quella notte in poi, Enio prese a provare una strana diffidenza nei
confronti dei ragazzi alti e delle giovani, attraenti ragazze bionde.

Sua moglie ne fu più che felice.

Vittoria seguiva il suo compagno a passo spedito nella notte. I due si
stavano lasciando il porto alle spalle, inoltrandosi rapidamente verso
il cuore della città. Non stavano seguendo un percorso regolare, anzi,
tutt'altro: era come se cercassero di disorientare eventuali pedinatori,
cambiando direzione senza un apparente senso logico.

In ogni caso, ormai Vittoria non poteva più ignorare il fatto che erano
tornati in Italia.

Strade e stradine, ora larghe ora fitte senza il minimo senso,
serpeggiavano attraverso palazzoni costruiti con sfacciata incuria
architettonica per poi sfociare in piazze piuttosto ampie, tutte quante
vegliate dall'immancabile marmo raffigurante questo o quel tizio. Tutto
quel meraviglioso caos, però, falliva nell'oscurare la diffusa
sensazione di bellezza che quella bizzarra accozzaglia di vecchiume e
dubbia antichità trasmetteva a chi vi si immergeva.

Non era proprio possibile che quella fosse una cittadina anglosassone:
l'Inghilterra che aveva visitato Vittoria era completamente diversa.
Inoltre, le scritte in italiano sulle insegne di bar e negozi non
lasciavano spazio a dubbi, rendendo superflua qualunque arguta deduzione
tratta dal paesaggio urbano.

Vittoria, però, non aveva idea di quale potesse essere la misteriosa
città nella quale si trovava. Faceva schifo in geografia, ma non era
scema: dalla nave aveva riconosciuto Monaco e poi la Liguria; sotto
doveva esserci la Toscana, o il Lazio, o giù di lì.

In ogni caso, era abbastanza lontana dalle sue parti per poter stare
tranquilla.

Jorge, d'altro canto, sembrava essere molto vicino a casa sua. I suoi
movimenti spediti, il modo in cui si guardava in giro in cerca di punti
di riferimento, la sua strana espressione facciale quando esitava
qualche attimo per orientarsi; tutto dava a Vittoria l'impressione che
quei luoghi non fossero proprio sconosciuti a quel ragazzo. Lui aveva
detto di venire da qualche posto vicino a Firenze, ma a Firenze mica
c'era il mare...

Vittoria si inquietò nel fare questi pensieri; cercò di scacciare via la
sua preoccupazione osservando l'ambiente circostante.

Si erano appena lasciati alle spalle i loggiati di un'ampia via con dei
negozi per lei interessanti --- ovviamente chiusi, data l'ora --- per
addentrarsi nuovamente negli stretti viottoli fra palazzo e palazzo. Lo
sguardo le cadde su quello che diversi giorni prima era un ratto e lo
stomaco le si rivoltò, perciò cercò rapidamente di distrarsi leggendo
qualunque cosa le capitasse a portata d'occhio.

«Torta... pizzeria... pizza e torta... ancora torta?», lesse ad alta
voce, interrogando la sua guida. «Jorge, ma perché qui le pizzerie fanno
anche le torte?»

Lui rise a lungo; quando finalmente le rispose, non si voltò nemmeno a
guardarla.

«Benvenuta a Livorno, cara mia», fece giocondo. «Se non fossero qui i
tortai, dove dovrebbero essere?»

Si fermò di colpo e si girò verso di lei.

«Vuoi un cinque e cinque?», le chiese sorridente. «Non manca tanto
all'alba, forse qualcuno ha già aperto.»

«Un che?», fece lei, spaventata.

«Un panino fatto con cinque lire di pane e cinque lire di torta di ceci»
spiegò lui. «O comunque, era così qualcosa come un secolo fa. Ora
costano di più e ci mettono anche le melanzane.»

«Torta di ceci? Con le melanzane?» fece lei, disgustata. «Ma
scherzi? Ma che è?»

Jorge ridacchiò di nuovo e riprese a camminare.

«Sai, la pensavo proprio come te fino a qualche anno fa» disse, dandole
le spalle. «Quando venne a trovarci quel ragazzo, lo presi per il culo
tutta la sera, poverino. E invece una volta, dopo una nottata a Cecina
col Bagonghi un po'... rocambolesca, diciamo così, non si riuscì a
trovare niente di aperto per fare colazione tranne un maledetto tortaio.
A lui gl'importava una sega, io avevo una fame bestia, insomma, ci si
fece coraggio e... boia se è buono! Comunque, non ci pensare, ho detto
una cazzata: a Livorno nessuno ha voglia di lavorare, figurati se i
tortai aprono all'alba!»

Vittoria rimase muta.

Quel breve racconto di vita vissuta, per simpatico che fosse, aveva
rinnovato le sue inquietudini. Era palese che il suo Jorge avesse
nostalgia della propria vita precedente, qualunque essa fosse.

Vittoria invece non ne aveva neanche un po'.

E se Jorge a un certo punto avesse deciso di riabbracciare il suo
passato, abbandonando lei al suo destino? La prospettiva era
terrorizzante. Avrebbe dovuto investire tutta la sua energia nel tenere
Jorge lontano da Firenze o da dove caspita veniva, eppure non riusciva a
costringersi a farlo; un eco lontano nella sua testa gridava un
terribile avvertimento che rischiava di restare inascoltato.

«Manca molto a dove vuoi andare?», chiese al suo compagno. «E, tra
parentesi, dove stiamo andando? Sono tipo venti minuti che giriamo in
tondo.»

«Voglio andare alla stazione, chiaramente, ma che sia dannato se mi
ricordo dov'è. Ora siamo... eh, intorno ai fossi, quindi vedrai la
Fortezza non deve essere lontana, però la stazione dove rimane? Boh.
Insomma, c'è ancora da camminare un bel po'. Sei stanca?»

«No, era solo per sapere se abbiamo tempo prima che tu faccia del male a
qualche altro sconosciuto.»

Jorge rise ancora. «Tranquilla, voglio solo arrivare con discrezione
alla stazione. Non credo che assassinerò nessuno nel tragitto, temo che
sarebbe poco discreto.»

«Quindi posso prendere mezza goccia o no?»

«Puoi fare tutto quello che vuoi, sei tua.»

Stettero in silenzio per un po', ciascuno immerso nei propri pensieri,
continuando a gironzolare sempre più freneticamente nel cuore di
Livorno.



Il cielo albeggiava; con snervante lentezza, la città cominciava ad
animarsi.

Un ragazzo alto e una ragazza bionda erano finalmente seduti su una
panchina nei pressi della stazione, aspettando pazientemente l'apertura
di un'edicola; erano due fuorilegge, ma se volevano prendere un treno
tanto valeva comprare i biglietti. Il ragazzo alto si lisciava
distrattamente la barba, macchinando chissà cosa in quel suo diabolico
cervello; la ragazza bionda fissava semplicemente il vuoto.



Gli effetti della droga erano ormai svaniti da un bel pezzo, ma la mente
di Vittoria ancora viaggiava a rilento, intorpidita dagli strascichi
lasciati dalla sostanza. Le immagini di ciò che aveva visto quella
stessa notte nella stiva della nave la tormentavano. Non si poteva
proprio definire una ragazza da scrupoli morali, ma il modo in cui Jorge
si era comportato le appariva indubbiamente oltre la sua zona di
comfort.

L'arto dilaniato dal colpo di pistola, la pozza di sangue che si
allargava sul pavimento, quel disgustoso ma familiare odore ferroso...

Le urla dell'uomo...

I suoi singhiozzi...

Era stato orribile.

A inquietare Vittoria non era soltanto l'inutile crudeltà con cui Jorge
aveva trattato quella persona, ma il modo in cui quel marinaio era stato
manipolato nella totale obbedienza. La minaccia, la finta complicità e
l'illusione di salvezza subito infranta, il tutto sapientemente
mescolato per indurre a inseguire la speranza di non perdere, se non
altro, almeno la vita. Non era solo un gioco di dominanza o una banale
perversione: era qualcosa di molto, molto peggiore.

Un individuo in grado di godere di questo non poteva essere umano.
Quello non era il suo Jorge, era un mostro.

Perché si comportava così?

La voce interiore che rispose a Vittoria prese il timbro e la cadenza
del suo compagno. "Te l'avevo detto cosa sarei diventato. L'uomo di
cui ti sei innamorata non c'è più."

Non aveva senso, non poteva essere. Appena qualche mese prima quel bel
ragazzo era coraggioso e intrigante; possibile che un trauma lo avesse
cambiato al punto da fargli tormentare un marinaio per il solo gusto di
farlo?

Una sensazione sgradevole la pervase. Il suo inconscio aveva formulato
una terribile risposta, una verità così orrenda da spaventarla. Non
poteva esprimerla con delle parole, non voleva rendersi conto della
realtà; cercò di resistere il più possibile, ma alla fine la rivelazione
la investì con dirompente violenza.

Usò fino all'ultimo grammo della sua forza di volontà per controllarsi;
riuscì a non urlare, ma non poté trattenersi dallo scoppiare
silenziosamente a piangere.

Jorge non aveva torturato il marinaio perché era cambiato. Lo aveva
torturato perché, semplicemente, quello era il genere di cose che Jorge
faceva.

Quell'uomo fragile ma risoluto non era diventato un mostro dopo averlo
deciso l'altro giorno, lo era stato fin dal primo momento in cui lei lo
aveva conosciuto.

Non voleva crederci, ma nient'altro aveva senso.

Il suo Jorge... non era sicuramente Jorge. Si era innamorata di una
maschera, di uno dei tanti volti che il suo compagno era in grado di
indossare.

Chi diavolo era quell'uomo?



Fabio si lisciava la barba. Strani pensieri lo affliggevano; man mano
che la sua inquietudine cresceva, il suo povero pizzetto veniva
attorcigliato con sempre più veemenza.

Avrebbe dovuto essere finalmente libero, ma non lo era.

Nonostante tutte le sue risoluzioni, nonostante tutte le regole che si
era dato, si sentiva esattamente lo stesso di prima. Solo una cosa era
cambiata: era ben cosciente di sentirsi più confuso e più scosso che
mai.

Chissà cosa era successo a Prato mentre era stato via...

Come se la stava passando Bruno? Forse era riuscito a trovare altri
clienti, non poteva essersi arreso, non era da lui.

Denise aveva scoperto cosa era successo a Daniele? No, come avrebbe
potuto? Avrebbe dovuto trovarla e dirglielo lui.

E Lavinia? Per quanto detestasse ammetterlo, lei gli mancava più di
tutto quanto. Fabio le era mancato almeno un po', o si stava già
consolando fra le grinfie del Gazzi?

Sospirò in preda all'angoscia e abbandonò la testa fra le mani,
lasciando perdere la barba.



L'edicola che il pensieroso duo stava fissando ormai da parecchio tempo,
finalmente, aprì.

«Andiamo a comprare 'sti biglietti?», fece Vittoria con voce fin troppo
vivace, dopo aver tirato su con il naso.

Fabio non rispose. Il suo volto era deformato da un'emozione
indecifrabile, lo sguardo era fisso sulle locandine che l'edicolante
aveva appena messo fuori.

Si alzò lentamente e si diresse verso l'edicola in uno strano trance,
facendosi quasi investire da un marocchino in bicicletta. Entrò dentro
l'edicola e, senza dire una sola parola, afferrò una copia del Tirreno
di Prato.

OMICIDIO BAGONGHI, SCOMPARSO EX DIPENDENTE

Custodia cautelativa per l'ex dipendente albanese, che però risulta
irreperibile. Mistero sull'autopsia della salma di Bagonghi, disposta e
poi revocata.

I fatti che riguardano l'assassinio di Bruno Bagonghi, l'imprenditore
socio dello storico omonimo lanificio, trovato senza vita la settimana
scorsa, sprofondano sempre più nel mistero. Il Pubblico Ministero ha
finalmente disposto la custodia cautelativa per Anton Leka, l'uomo di
nazionalità albanese sospettato fin da subito per l'omicidio, ma egli
risulta irreperibile: si teme che abbia già messo in atto una fuga. Ci
si chiede come mai non sia stato immediatamente emesso un mandato di
cattura appena verificata l'irreperibilità di Leka, ma questa è solo
l'ennesima domanda da aggiungere alla...

Solo una voce stizzita riuscì a riscuotere Fabio dallo shock.

«Dé, ma lo 'ompri 'sto giornale o no? Un so' mi'a 'na biblioteca!»

Hai scagliato te stesso così in alto, --- ma ogni pietra scagliata
deve cadere! Condannato a te stesso, alla lapidazione di te stesso: o
Zarathustra, è vero: tu scagliasti la pietra lontano, --- ma essa
ricadrà su di te!

Friedrich Nietzsche, Così parlò Zarathustra

L'aria era densa e permea d'acqua. Molte persone silenziose erano
riunite attorno ad una bara chiusa. L'atmosfera rispecchiava il diffuso
sentimento di tristezza: perfino il tempo piangeva il buon Bruno
Bagonghi.

Una coppia di merli osservava discreta la cerimonia funebre, forse in
attesa che il piccolo cimitero di Chiesanuova si svuotasse.

Una ragazza li notò.

La irritavano; aspettavano che tutto finisse per poter cacciare i
lombrichi sulla terra smossa, non gli importava niente di Bruno. Fece
come per scacciarli, ma poi si bloccò: a che sarebbe servito? Erano
merli, anche loro avevano bisogno di mangiare.

Riprese a fissare la bara, immersa nella tristezza più profonda di tutta
la sua vita.

A pochi chilometri di distanza, due loschi figuri incappucciati
fissavano un cartello.

PRATO
Come la coppia di merli del cimitero, anche loro sembravano attendere
qualcosa.

Cominciò finalmente a piovere. Radi, pesanti goccioloni presero a
precipitare dal plumbeo cielo.

«Dobbiamo stare a fissare questo cartello ancora per molto?», si lagnò
la figura più bassa.

«Eccoci, Vittoria», annunciò l'altro, ignorando totalmente i commenti
della sua compagna. «Il cerchio si chiude...»

«Jorge, non mi prendere per matta, forse è la pioggia che mi fa ansia,
ma... avverto una sensazione strana», disse l'altra figura. «Sei sempre
sicuro di volerci tornare?»

Non si udì risposta. Incurante dell'acqua che cadeva dal cielo, l'uomo
che un tempo era Fabio Fontanelli si tolse il cappuccio. Sul suo volto
era scolpita una maschera di dura determinazione.

«Bruno», sussurrò al vento.

Aveva fatto una promessa e doveva mantenerla.

«Prato, città dello sconforto!», gridò al cartello.

Fece un passo e mise finalmente piede sul suolo pratese.

Senza alcun evidente nesso di causa ed effetto, quel passo innescò
un'incredibile serie di eventi.

L'intensità della pioggia aumentò vigorosamente: una fragorosa bufera
prese a infrangersi su tutta la città.

Nel piccolo cimitero dove si commemorava il Bagonghi, la folla si
disperse. Anche la coppia di merli cercò riparo, rimandando il suo
banchetto di lombrichi a dopo la pioggia.

Solo una ragazza rimase impietrita dove era, come paralizzata dalla
pressione dell'aria. Prima ancora che avvenisse, avvertì quello che
stava per succedere.

Un enorme lampo squarciò il cielo plumbeo e si infranse sulla campana in
vetta al campanile della cappella. Il suono che produsse pareva il
ruggito della morte stessa. Un vento formidabile sferzò l'aria,
mulinando l'acqua che cadeva martellante.

La ragazza sorrise; un sorriso folle, disperato. La sensazione che la
aveva paralizzata ora la possedeva: aprì le braccia e scoppiò a ridere.

Forse fu il vento che fischiava, o forse lo scrosciare dell'acqua per
terra, ma nella sua testa sentì chiaramente una voce che non sentiva
ormai da tanto tempo.

Prato, città dello sconforto...

Corroborata da una strana sensazione, convinta che tutto quello che
stava succedendo non fosse casuale, completò la formula che si stava
realizzando tutta insieme, urlandola al cielo.

O piove, o tira vento, o sòna a morto!

E per diverse ore piovve e tirò vento, come per lavar via una folle
speranza durata un istante.


Un'altra ragazza si allontanava dal cimitero a grandi passi, maledicendo
gli dei e la pioggia. Non c'erano dubbi, Denise avrebbe proprio
preferito starsene a casa. D'altronde, del povero Bagonghi in realtà a
lei importava il giusto, e quanto a lui... beh, tanto era morto, che lei
ci fosse stata o meno, non si sarebbe certo lamentato.

Si rimproverò mentalmente. Non era una persona religiosa e, per quel che
ne sapeva, nessuno l'avrebbe mai giudicata per i suoi pensieri ---
fintanto che fossero rimasti nella sua testa, ovviamente --- ma in ogni
caso, fare un discorso del genere nei riguardi di un suo amico la faceva
sentire un po' a disagio. Nonostante questo, non poteva farci niente:
provava una discreta quantità di ingiustificata insofferenza verso il
Bagonghi, anche se quel povero cristo non le aveva fatto niente di male.

Era ormai qualche settimana che si sentiva apatica verso il mondo, e non
si era stupita quando non aveva provato granché nell'apprendere la
notizia della morte di un suo amico.

Aveva sperato che il funerale la avrebbe fatta rendere conto della
situazione. Disprezzava la religione e si definiva atea, ma capiva e
temeva l'aspetto mistico della ritualità, cristiana o occulta che fosse;
conosceva la presa che semplici gesti e parole potevano avere
sull'anima, sapeva cogliere il valore di quello che agli occhi di un
cinico poteva sembrare solo un ridicolo teatrino.

Nonostante credesse questo, Denise era rimasta completamente
indifferente a tutto il rituale, finendo per prendersi una messa per
niente: le parole dette nell'omelia erano state solo ciance di un prete,
dell'offerta di fiori sul feretro aveva visto soltanto della gente che
poggiava cose costose su una scatola di legno; alla sepoltura, nemmeno
si era data pena di assistere.

La potenza del rito funebre, semplicemente, non era bastata a perforare
la sua ferrea barriera di apprensione.

In realtà, non si aspettava davvero che uno stupido funerale le
restituisse la capacità di accorgersi del mondo. L'unico, vero motivo
che la aveva spinta a presentarsi lì era stato il desiderio di ritrovare
Daniele.

Ormai era passato un bel pezzo dall'ultima volta che lo aveva visto, ma
non avrebbe dovuto preoccuparsi. Non era raro per lei vederlo assentarsi
dalla sua vita addirittura per dei mesi. In fondo, la loro relazione si
reggeva sull'assoluta libertà; chi era lei per impedirgli di andare dove
più gli aggradava? Magari, però, le sarebbe piaciuto almeno sentirlo, se
non vederlo, o anche solo sapere dove diavolo era finito.

Semplicemente, lui le mancava più di quanto non le mancasse chiunque
altro.

Già, in teoria le mancavano un po' tutti. Fabio era scomparso e Lavinia
si era isolata, il Cipher aveva chiuso ed il vecchio gruppo di metallari
si era disperso; come ciliegina sulla torta, ora pareva che fosse stato
il Leka ad ammazzare il Bagonghi. Nel giro di tre mesi, aveva visto
dissolversi gran parte di quella che era la sua vita; era rimasto solo
il Gazzi, che rompeva ancora le scatole come se non fosse successo
nulla.

In realtà, di tutto questo forse le importava mezzo accidente di Fabio,
e l'altro mezzo sicuramente di Daniele.

Così era finita lì, a cercare il suo ragazzo in un cimitero. Lui aveva
un rapporto del tutto personale con il culto dei morti, Denise aveva
sperato che forse avrebbe voluto dare l'ultimo saluto a un amico, in
qualche modo.

Non c'era.

Immersa in questi pensieri e frastornata dal rumore della pioggia che
batteva incessante sul suo ombrello, Denise non si accorse che due
individui la stavano seguendo.

Successe all'improvviso.

Uno di loro le si parò davanti con un balzo. Era alto, snello e
totalmente avvolto in un impermeabile scuro. Il suo volto era nascosto
dal cappuccio, ma aveva una mano in bella mostra ed esibiva una pistola.

Subito lo spavento la avvolse. «Non ho niente, ti giuro! Non ho
niente!», esclamò agitando il braccio, come per evidenziare la mancanza
di una borsa con degli averi.

Quello non si scompose. «Dei tuoi giuramenti non ho mai saputo che
farne. Voglio risposte», disse con una voce maschile piuttosto
familiare.

Denise rimase completamente spiazzata. «Non so nulla!», fece
istintivamente.

«Già», concordò la figura alta. «Non hai mai saputo nulla. Eppure
ascolti, eppure a volte parli.»

Senza aspettare replica, l'aggressore si girò verso l'altro ceffo
incappucciato disse, indicando qualcosa con la mano. «Credo che il
Govidi sia quello con l'ombrello argento. Vai.»

Rimasero in due.

Denise non ci stava capendo niente. Quella non sembrava proprio una
rapina, e poi... aveva detto Govidi?

«Chi sei?», tentò.

Lui rise per un lungo momento. «Non hai bisogno di chiedermelo», rispose
finalmente. «Puoi arrivarci da sola. Non sei stupida, Denise.»

Lei capì subito. Quel ceffo conosceva il Govidi, sapeva il suo nome ed
era troppo alto per essere Daniele.

«Fabio...» mormorò lei. Il suono di quel nome si perse nel fracasso
della pioggia.

Una viva speranza si accese prepotente nell'animo di Denise.

«Fabio!» ripeté con vigore.

Dal figuro incappucciato non arrivò nessuna risposta.

Con deliberata lentezza, quello si avvicinò e le puntò la pistola dritta
in mezzo agli occhi. Lei rimase immobile, come paralizzata, ma non
indietreggiò di un millimetro. Non si era mai tirata indietro nelle
situazioni intense e se quello era davvero il Fontanelli, qualunque
fosse lo stupido gioco a cui stava giocando, non le avrebbe fatto
niente; ma soprattutto, forse le avrebbe saputo dire che fine aveva
fatto il suo Daniele.

«Sei tornato per Bruno», annunciò al suo aggressore.

«Preferisco fare io le domande», ribatté lui.

«Comprensibile. Ma la mia non era una domanda.»

Non arrivò replica, ma solo qualche sommessa risata.

«Se vuoi l'ultima parola», lo incalzò lei, «te la servo: dove hai preso
questo affare? Me lo levi dal viso, per favore?»

Ci fu un istante di pericoloso silenzio.

Fu il misterioso individuo a romperlo. «Sei sempre stata così, Denise.
Sottile, arguta quanto basta, ma soprattutto dura e testarda. Non hai
paura che ti uccida?»

Lei lanciò il suo sguardo più intenso dentro a quell'oscuro cappuccio.

«Non mi fai paura», gli disse duramente. «Puoi dire, pensare o fare
quello che ti pare --- e che mi venga un colpo se so che cazzo stai
facendo --- ma se sei il Fontanelli che conosco non mi farai niente di
male.»

Un rabbioso sibilo filtrò dal cappuccio. «Fabio Fontanelli è morto!»

La replica di Denise fu tagliente. «Eppure è proprio qui, davanti a me.»

Con la stessa deliberata lentezza con cui il figuro incappucciato le
aveva puntato contro la pistola, Denise abbassò la mano armata del suo
aggressore e gli tolse il cappuccio.

Sorrise nel guardare chi aveva di fronte.

Certo un po' diverso, forse sciupato con quelle cicatrici sul naso e
sulle orecchie; più oscuro, in un certo senso. In ogni caso, non c'erano
dubbi che dietro quello sguardo glaciale ci fosse lo stesso ragazzo che
conosceva fin dai tempi della scuola, nella stessa versione angosciata
che aveva visto una certa sera di diverso tempo fa.

Fabio sorrise a sua volta. «Cucù», fece scherzoso.

«Che diavolo hai fatto al viso?», chiese Denise. «Pensavo detestassi la
body modification!»

Fabio sospirò, ma non rispose.

I due vecchi amici si guardarono per qualche istante in silenzio, forse
pensando a quanto le loro anime fossero simili, ma opposte, speculari.



Per Denise, Fabio era sempre stato una sorta di riflesso che le mostrava
che cosa sarebbe potuta diventare se avesse avuto più talento, ma anche
quanto in basso sarebbe potuta cadere se avesse costantemente seguito
l'impulso ad essere sé stessa. Lui le piaceva, ovviamente, ma l'idea che
loro due potessero formare una coppia romantica non l'aveva mai
sfiorata.

Denise era una persona sì ingombrante, ma con dei confini; il Fontanelli
invece non aveva proprio limiti. Lui stesso, in una qualche nottata di
stupidaggini, aveva entusiasmato tutti annunciando di non essere solido,
ma gassoso: ed aveva senso, perché Fabio sentiva la pressione dei suoi
impulsi e, per abbassarla, si espandeva fin quanto poteva, invadendo
ogni centimetro di spazio metaforico che riusciva a raggiungere.

Le era chiaro come il sole che loro due avrebbero lottato in eterno per
la supremazia, così come le era cristallino che lei avrebbe sempre
perso. E siccome non avrebbe mai accettato di fare da comprimaria nelle
dinamiche di coppia, era ovvio che la cosa non avrebbe potuto
semplicemente funzionare.

Comunque, Denise non aveva mai soppresso il desiderio irrazionale di
avere quel ragazzo vicino il più possibile; se non altro per bearsi di
quella strana aura di puro potere che emanava il suo semplice esistere.

Se c'era una cosa che Denise non aveva mai capito, era chi o cosa fosse
riuscito a rinchiudere il suo amico nella gabbia di depressione in cui
lo aveva visto prigioniero prima che partisse, e nella quale
probabilmente si trovava ancora. Proprio lei, che era stata vicina al
suo Daniele nei momenti peggiori e che ormai chiamava per nome i vari
mostri che potevano piegare l'anima di una personcina qualunque, non
riusciva a pensare a niente che avrebbe potuto anche solo scalfire Fabio
Fontanelli.

Per tutto il bene che potesse volere a Lavinia --- poco, in realtà ---
non stava né in cielo né in terra che fosse stata lei la causa della
profonda tristezza di Fabio. Proprio lei, una ragazzetta fra le più
semplici nel mondo, non poteva aver pesato così tanto nel bilancio
dell'umore di Fabio Fontanelli. Proprio lui, che con un distratto colpo
d'arguzia avrebbe potuto spazzar via ogni pensiero negativo, che con un
distratto balzo di ironia avrebbe potuto scavalcare tutte le situazioni
avverse.

Denise ne era sicura: non poteva essere stato solo un amore andato male
a sconfiggerlo.



Fabio, invece, non pensava proprio niente. Settimane di tormento gli
pulsavano nel petto; una belva di fuoco vivo aveva ormai consumato la
gelida corazza che la imprigionava.

Abbandonandosi al suo istinto, una verità gli uscì di bocca con tutta la
sua spaventosa gravità. «Daniele è morto.»

Uno scenografico fulmine squarciò il cielo, come a fare da cornice a
quella rivelazione.

Se non ci fosse stato il fragore del tuono, si sarebbe distintamente
udito il rumore di una persona che andava in frantumi.

«È stata colpa mia», confessò Fabio.

Denise non parve reagire. Rimase immobile, il volto contratto in
un'espressione indecifrabile.

Fabio non parve attendere risposta. «Mi rendo conto che non è un buon
momento, ma devo farti delle domande. E mi dovrai rispondere.»

«Sei qui per Bruno, si capisce», squittì lei con un filo di voce.

Fabio annuì. Senza il minimo pensiero, si avvicinò a Denise e la
abbracciò.

«Andiamo da qualche parte, magari all'asciutto», le sussurrò, mentre lei
versava un fiume di lacrime sulla sua spalla. «Abbiamo tante cose da
dirci.»


Vittoria malediceva la pioggia e il suo compare mentre, incappucciata,
si faceva largo in una piccola foresta di ombrelli che sciamavano verso
il parcheggio del piccolo cimitero di Chiesanuova.

«Signore! Signoreee!», chiamò a gran voce, cercando di sovrastare il
rumore della pioggia. «Quell'uomo con l'ombrello grigio chiaro! Dico a
lei, signore! SIGN --- figa, però, eh! Mica posso urlare!»

Se solo ne fosse stata sicura, Vittoria avrebbe urlato il suo nome.
Govi? Le pareva Govi, ma... no, non se lo ricordava proprio.

In ogni caso, ne aveva avuto abbastanza di strillare: si fece largo fra
la gente con assai poca grazia e, quasi saltando, raggiunse e agguantò
per una spalla il tizio per cui si era sgolata.

«Scusi, eh!», esordì aggressiva, con un tono di voce che poco si
addiceva a delle scuse. «Sono due ore che la chiamo!»

Quello non si scompose affatto.

Era un uomo snello e molto alto, dal portamento distinto e dall'età
indecifrabile. Vittoria si sentì immediatamente un po' a disagio al suo
cospetto.

«Le chiedo scusa», disse lui a voce alta, ma tranquilla. «Fra le persone
e la pioggia, non l'ho proprio sentita. Ah, ma non ha l'ombrello, è
completamente bagnata! Venga sotto il mio, ci stiamo in due, la
accompagno alla sua automobile. Ci conosciamo?»

«Ehm... diciamo che la conosco di parola», rispose Vittoria, togliendosi
il cappuccio e incamminandosi a fianco di quella persona.

Un grande imbarazzo stava cominciando a farsi largo in lei; maledisse
mentalmente Jorge, e si rimproverò per non aver insistito sul restare
insieme.

«Mi conosce di parola...», le fece eco quel signore, squadrandola con
evidente sospetto.

Passò qualche istante di imbarazzante silenzio, durante il quale
Vittoria si accorse che forse approcciare in quel modo uno sconosciuto
non era stata poi una grande idea. Cercò di darsi coraggio e decise che,
se fosse sopravvissuta alla situazione, avrebbe preso Jorge e gli
avrebbe ficcato l'ombrello di quel tizio dritto nel...

«No, mi arrendo», sospirò finalmente il figuro, sfoggiando un sorriso
incoraggiante. «Così non riesco proprio a indovinare. Mi dia qualche
indizio, la prego.»

«Facciamo così», tentò lei, un po' rincuorata dall'atteggiamento del suo
interlocutore. «Io le dico tutto quello che so, ma lei non mi uccide.»

L'uomo rise in modo assai strano; si poteva azzardare che fosse una
risata sincera, ma la compostezza con cui rideva era così impeccabile da
far pensare che in realtà facesse finta.

«Oh, cielo», flautò non appena riprese fiato. «Mi scusi, ma la sua
battuta mi ha fatto proprio divertire.»

Vittoria rispose istintivamente. «Sì, lasciamo perdere, magari stessi
scherzando.»

L'uomo smise di camminare di colpo e Vittoria, che se ne accorse un
istante dopo, si ritrovò sotto l'acqua a capelli scoperti. Con un solo
passo le si avvicinò rapidamente, coprendola di nuovo con l'ombrello.

«Mi dica subito chi diamine è lei», le disse schietto, torreggiandole
davanti e guardandola dall'alto in basso.

Il cuore di Vittoria le saltò in gola.

«Io... ecco, cioè, lei non mi conosce, che... che le devo dire? Mi manda
Jorge, dice che è un suo amico, vuole sapere delle cose, ma... ma io che
ne so!»

L'uomo alto la guardò intensamente per dei lunghi momenti. Sembrava che
stesse soppesando una decisione.

«Mi descriva il suo mandante, per favore», chiese dopo un po'.

«É... è alto, non come lei ma comunque alto, e...»

«É Fontanelli», fece con decisione a sé stesso, interrompendo
bruscamente Vittoria e lasciandola interdetta.

«Lei non ha un mezzo, vero?», proseguì egli, cordiale. «Venga con me,
così può raccontarmi tutto. Non la ucciderò, stia tranquilla. Quando
avremo finito di informarci a vicenda, la lascerò andare viva e vegeta.»

Questo ultimo commento fu accompagnato da una risata sommessa. Vittoria
sorrise a sua volta, più a disagio che mai in quella situazione.

Acconsentì; non che avesse avuto altra scelta.

Cercò comunque di non perdersi di spirito. «Può prestarmi il suo
ombrello, dopo?», civettò, mentre quel signore le apriva la portiera di
una elegante auto tedesca. «Avrei da farci una certa cosa...»



In una polverosa e muffita stanza di un capannone, un uomo tanto snello
quanto distinto stava finendo di spiegare gli esiti di una certa
situazione a una giovane ragazza bionda.

«Sì, ha capito benissimo. La sua è stata una sintesi ammirevole. Ora le
è più chiaro il perché del comportamento del suo amico, signorina Meis?»

Vittoria annuì, sconvolta dal sentirsi confermare per filo e per segno
tutte le cose che aveva cominciato a sospettare sul suo Jorge.

Quel Govidi --- di, Govi-di, non Govi! --- le aveva rivelato tutto
schiettamente, senza allusioni o vaghe attenuazioni per addolcire una
pillola che, come si aspettava, si stava rivelando amarissima da mandare
giù.

Fabio si chiamava, altro che Jorge! Fabio Fontanelli, fidanzato e
convivente da un'eternità con una sua coetanea, Lavinia Gori. Una brutta
situazione lavorativa, dei dubbi sulla fedeltà della sua compagna di
vita e l'abuso di alcool e droghe leggere lo avevano portato dalla
depressione fino alla follia, facendolo scappare da tutto quanto, in
cerca di chissà che cosa.

E in effetti qualcosa, nel suo folle viaggio lontano da sé stesso, Fabio
Fontanelli lo aveva trovato: lei, Vittoria. Evidentemente, lei non era
quello di cui lui aveva bisogno. Nei lunghi mesi che avevano passato
insieme, il cammino di Jorge --- di Fabio! --- verso l'abisso non si era
arrestato.

Di tutto quello che aveva appena capito sul suo compagno di avventura,
per qualche ragione, quello era sicuramente l'aspetto che la
destabilizzava di più.

Tutto quello che aveva visto di lui era una maschera; cosa c'era di vero
in Fabio, forse non lo sapeva più nemmeno lui.

«La vedo delusa», proseguì il signor Govidi. «Spero di non averla ferita
troppo raccontandole queste vicende in modo così diretto, ma il tempo
purtroppo è tiranno, non potevo fare altrimenti.»

«Non si preoccupi, si figuri» fece Vittoria con un filo di voce, a un
passo dal pianto.

«Per quello che può valere, sono molto dispiaciuto per lei. Sembra
chiaro che provi qualcosa per il signor Fontanelli, ma se vuole il mio
consiglio, lo lasci perdere. Detto in confidenza, sono rimasto vagamente
sorpreso nell'apprendere sia ancora vivo.»

Vittoria non rispose.

Lo sguardo di Govidi vagò per qualche istante lontano da Vittoria.
«Maledetto bastardo», sussurrò fra sé, «gli hanno fatto il culo più che
a una puttana.»

Vittoria si riscosse improvvisamente dalla sua trance pensieroso.
«Cosa?», fece sorpresa, «Ma dice a me?»

Govidi esibì di nuovo la sua risata intensa, ma composta.

«No, no, si figuri se mi riferivo a lei!», fece divertito. «Lasci
perdere, stavo solo... ah, ma che mi importa? Questo lo posso
raccontare: stavo ripensando che ero così sicuro della sorte che avrebbe
atteso il Fontanelli, che l'ho dato per suicida entro un mese in una
scommessa col signor Bagonghi. Una cena contro un caffè, capisce quanto
lo davo probabile? Ero proprio certo di averci indovinato, già
pregustavo il caffè che avrei vinto, invece...»

«Ha comunque risparmiato la cena, no?», civettò Vittoria, senza riuscire
a trattenersi.

Govidi le scoccò uno sguardo penetrante per un lungo istante.

«Scusi...», fece lei, la voce piccola piccola.

«Non serve nessuna scusa, la battuta poteva essere divertente», replicò
Govidi, che non sembrava affatto divertito.

La stava guardando in un modo molto strano.

«Anzi» fece, scomparendo in un cassetto della sua scrivania, «a
proposito di questo...»

Un piccolo aggeggio venne lanciato bruscamente verso Vittoria, che lo
prese al volo. Sembrava un telefono cellulare molto vecchio, con uno
schermo piccolissimo.

«Ci siamo fatti domande e dati risposte» disse Govidi, riemergendo dal
caos del suo cassetto. «Ora però devo farle una richiesta.»

Vittoria si limitò a guardare il suo interlocutore, in attesa. Notò che
la luce calda della vecchia lampada a incandescenza si rifletteva in
modo non omogeneo sulla faccia di Govidi; le sembrava come se una certa
zona del suo volto fosse più opaca delle altre. Che si fosse truccato?
Scacciò quel pensiero, quasi divertita, e abbassò lo sguardo.

Dopo un lunghissimo istante, Govidi parlò: «Mi dica: Fontanelli è in
sé?»

Vittoria sgranò gli occhi. Non sapeva proprio che cosa rispondere a una
domanda come quella.

«Insomma», tentò, «cioè, è stato male, poi fa cose che... oh, fa niente,
lasci perdere, non glielo so proprio dire!»

Govidi insisté: «Si sforzi, la prego. Devo saperlo.»

«Il punto è che... cioè, a questo punto, non so proprio cosa pensare di
lui! È come se non lo conoscessi! Non so più cosa è vero e cosa fa per
finta!»

Vittoria cominciò a singhiozzare.

Govidi non la incalzò, ma stava chiaramente aspettando che lei dicesse
qualcos'altro.

«Cre --- credevo che fosse un ragazzo... forte! Un... un figo, ecco! Ora
scopro che... che sta male! Deve stare male, perché... perché si
comporta una merda, ecco! Non credo sia malato ma, è proprio una merda,
non so come altro dirlo!»

Govidi continuò a scrutarla imperturbabile.

Quando fu palese che Vittoria non avrebbe saputo dirgli altro, parlò con
voce calma. «Non si preoccupi, va bene così. Conosco il Fontanelli da
tanto quanto il signor Bagonghi: se lei mi dice che è una merda,
significa che è totalmente in sé.»

Govidi chiuse gli occhi e si massaggiò per un attimo le tempie.

«Ecco la mia richiesta», annunciò, gli occhi ancora chiusi. «Ora le darò
delle istruzioni precise, che lei seguirà alla lettera. Mi è sembrata
una ragazza sveglia: confido che lei sia in grado di ricordare
esattamente quanto le sto per dire.»

Vittoria annuì, ma Govidi non aveva ancora riaperto gli occhi per
vederla.

Lui proseguì comunque, senza aspettare risposta. «Appena lo incontrerà
di nuovo, lei ricorderà a Fabio Fontanelli il favore che ha promesso al
signor Bagonghi. Se non dovesse rammentarlo o non volesse più farlo, lei
convincerà, persuaderà od obbligherà con qualsiasi mezzo il Fontanelli a
visitare la tomba del signor Bagonghi.»

Vittoria si sforzò per tenere a mente quanto le era stato detto, ma le
venne subito un dubbio.

«Mi scusi», fece a Govidi, «io ci posso provare, ma lei lo conosce, no?
Lo sa quanto è testardo Jorge --- sì, insomma, Fabio!».

«Lei lo convincerà, persuaderà od obbligherà con qualsiasi mezzo»,
ripeté lui. «Non c'è altra via: gli eventi dovranno seguire esattamente
il percorso che le ho descritto.»

Vittoria si esibì in una perfetta espressione di totale impotenza.

Govidi si bloccò per qualche secondo, poi sospirò profondamente e si
stropicciò gli occhi con le mani.

«Senta», fece stancamente, «sarò un po' meno sottile di quanto è mio
solito essere, e farò persino appello al suo lato umano. Mi creda: lei
non ha idea di quanto dovrò rompermi i coglioni se lei non troverà il
verso di portare il Fontanelli in quel cazzo di cimitero. Lei è in
gamba, perciò faccia pure ricorso a tutta la sua creatività. Lo seduca,
lo inganni, lo accoppi e ce lo trascini, faccia un po' come le pare. La
prego: lo porti lì il prima possibile.»

«Farò del mio meglio», pigolò Vittoria, per niente convinta di farcela.

«Il suo meglio basterà, ne sono certo», sentenziò Govidi. «Appena sarete
nel cimitero, lei userà il cercapersone che le ho dato per avvertirmi, e
io manderò qualcuno ad aiutarvi. Pensa di poterlo fare?»

Vittoria annuì con vigore. Sentirsi dire che poteva essere aiutata le
aveva infuso improvvisamente un po' di speranza.

«Molto bene», fece lui in tono definitivo. «Come le ho già detto, il
tempo è tiranno. Mi perdoni la sgarbatezza, ma devo congedarla. Non
posso proprio accompagnarla in auto, dovrà cavarsela da sola. Prenda
questi, chiami un taxi --- anzi, fa niente, glielo chiamo io fra un
istante, ma adesso la prego di lasciarmi solo.»

Senza dire altro, Vittoria uscì dall'ufficio di quello strano tipo.

Era quasi a metà del corridoio quando la voce di Govidi la raggiunse.
«Signorina Meis! Prenda il mio ombrello! Ormai avrà smesso di piovere,
ma mi aveva detto che le sarebbe servito!»

Non molto lontano da dove Vittoria e l'ingegner Govidi avevano
confabulato, una coppia di vecchi amici viaggiava spedita. La ragazza,
che non si era data pena di truccarsi dopo aver pianto, guidava una
vecchia auto un po' ammaccata per accompagnare l'altro in un certo
luogo.

Non parlavano: si erano già detti tutto.

«Io... eh, io non lo so se ho ancora qualcosa per cui vivere», aveva
confessato Fabio, seduto e chino su sé stesso.

Denise gli aveva scoccato il più ardente dei suoi sguardi, e non
contenta gli aveva mollato pure un sonoro schiaffo.

«Sei patetico», aveva sputato fuori con disgusto. «Patetico, vigliacco e
pure stupido! Pensi che io abbia qualcosa per cui vivere? Credi che la
mia esistenza voglia dire qualcosa per qualcuno? Non certo per il mio
ragazzo, che a quanto pare è andato a farsi ammazzare a Barcellona senza
dirmi un cazzo di niente! Neanche per il mio migliore amico, che ha
preso e si è levato dai coglioni, andando per i cazzi suoi al minimo
problema! Mi hai mai sentito lamentare? No, e sai perché? Perché tanto
non fregherebbe a nessuno!»

Fabio aveva incassato il colpo, senza darsi pena né di reagire, né di
smentirla.

Lei si era subito pentita di averlo trattato così.

«Scusa, non ti volevo aggredire», aveva aggiunto in fretta. «Ma non
ritiro niente di quello che ho detto. Ti stai comportando come Daniele,
e lui era uomo un quarto di quanto lo sei te. Sei scappato da dei
problemi che, scusami, ma dai, non sono poi 'sti grandi problemi, eh!
Reagisci, cazzo! Rimboccati le maniche e trovati un altro lavoro,
riparti da zero e progetta come rilanciarti! Non posso credere che uno
come te si sia dato per finito. Gazzi ti ruba la donna? Vai a prenderlo
a schiaffi! Fatti valere! Lavinia fa la troia con Gazzi? Affrontala!
Chiamala puttana e lasciala! Hai paura di restare solo? Non ci credo
neanche morta --- e comunque io ci sarò sempre! Pensavo che lo sapessi,
che ti importasse!»

Per un attimo le era parso che neanche queste parole lo avessero
toccato, ma poi, sorprendentemente, il suo vecchio amico si era animato
all'improvviso.

«Sei stata illuminante», le aveva detto, alzandosi di scatto. «Mi
importa, eccome. Mi importa di tante cose. Ho sbagliato, ho sbagliato
proprio tutto.»

L'improvviso ardore di Fabio la aveva spaventata. «Che vuoi fare?», gli
aveva chiesto allarmata.

«Questa storia deve finire. Io sono scappato, hai ragione te. Ma in
realtà, quello da cui volevo fuggire non era Lavinia, o il Gazzi, o il
lavoro. Non te lo nascondo, ho disprezzato Daniele tante volte proprio
per questo, proprio mentre stavo commettendo lo stesso sbaglio,
finendoci dentro cento volte più di lui. Ho fatto del male, ho dato il
mio peggio a chicchessia, tutto per cosa? Sono un cretino.»

A quel punto Fabio si era alzato.

«E ora dove vai?» aveva squittito Denise, spaventata.

La sua risposta era giunta in un maligno sibilo. «Hai paura che faccia
qualcosa di sbagliato? Qualcosa che non dovrei fare?»

«Certo che no», aveva replicato immediatamente lei, «però che cazzo,
seriamente. Non puoi partire per la tangente e mollarmi da sola dopo
quello che mi hai detto!»

Fabio, a quelle parole, aveva sorriso.

«Scusa, hai ragione», le aveva detto, «ma io devo comunque fare delle
cose. Vieni con me --- anzi, accompagnami che sono a piedi. Intanto ti
faccio conoscere una persona, poi penseremo a cosa fare.»

Ed era proprio incontro a quella persona che i due amici stavano
andando.

Denise scollò brevemente gli occhi dalla strada per scoccare un fugace
sguardo al suo silenzioso compagno di viaggio, che sembrava immerso in
qualche piacevole pensiero.

In effetti, lo era.

Spostarsi per Prato con quella specifica automobile, che tante volte lo
aveva riportato a casa mentre era in preda a tossici mix di alcool e
droghe leggere, dava a Fabio una magnifica sensazione di solennità. Ne
era passato di tempo dai bagordi orgiastici adolescenziali; tante cose
erano successe e molte altre erano semplicemente cambiate, ma dopo tutto
quanto lui si trovava ancora lì, a farsi scarrozzare da Denise perché
lui per un motivo o per un altro non poteva guidare.

Gli venne una fitta al cuore: Daniele in quell'auto non ci sarebbe più
salito.

E nemmeno Bruno, che nonostante facesse tutto il sostenuto col Mercedes,
non aveva mai sdegnato lo scroccare un passaggio alla sua amica per
poter bere come un dannato senza rischiare la patente.

Fra un pensiero e l'altro, il duo arrivò nei pressi del cimitero di
Chiesanuova, dove Fabio e Vittoria avrebbero dovuto ritrovarsi ed
aspettarsi una volta completate le loro missioni.

Non c'era ancora nessuno.

Parcheggiarono e, sempre restando in religioso silenzio, i due ragazzi
si misero in attesa davanti al cancello.

Fabio osservò per qualche momento Denise: sembrava totalmente serena.

«Tutto a posto?», le chiese, un po' titubante.

«Sono in pace», rispose semplicemente lei.

Lui non aggiunse altro; aveva capito perfettamente cosa intendesse.

«Secondo te ho fatto bene a mandarla da sola?», fece Fabio dopo una
decina di minuti, mentre un taxi si fermava poco lontano da dove erano.

«E io che ne so?», replicò disinteressata Denise. «Non so nemmeno perché
siamo qui, a dirtela tutta.»

«Non hai chiesto, e io non ho detto. Comunque, non importa: credo che
sia là.»

Una ragazza bionda si stava dirigendo a grandi passi verso di loro. Si
fermò ad appena un passo di distanza da Fabio, fulminandolo con uno
sguardo estremamente minaccioso.

«Cara mia», fece Fabio, rivolto a Denise, «lei è Vittoria, la mia
compagna di disavventure. Come ti accorgerai presto, è antipatica,
fastidiosa e ormai bruciata dalla droga --- ma ha anche dei difetti.»

L'espressione di Vittoria rimase dura come l'acciaio temprato.

«STRONZO!» esordì con veemenza, avventandoglisi addosso e mollandogli
una sonora sberla.

Fabio si trattenne vistosamente dal reagire, e si limitò a mugolare un
lamento. «E due! Ma perché oggi mi schiaffeggiano tutti?»

«Dieci volte stronzo!», rincarò Vittoria, sottolineando ogni accusa con
un pugno o con una spinta. «Falso, bugiardo, schifoso puttaniere! Sei
fidanzato! Convivi da anni! TI CHIAMI FABIO, IO ADORO IL NOME FABIO!»

Denise non riuscì a trattenersi: scoppiò scompostamente a ridere.
«Confermo tutto», fece - fra una risata e l'altra --- alla furente
ragazzina. «Gli voglio bene, ma è proprio pessimo!»

«E ora tu chi cazzo sei, eh?» la aggredì Vittoria.

«Sono Denise, una sua amica --- con benefici, ovvio», rispose lei,
ammiccante.

«Dai, non ti ci mettere anche te!», sbottò Fabio verso la sua presunta
Amica-Con-Benefici.

Lei gli mostrò un certo dito, beffarda.

«Quindi questa è un'altra puttana che ti scopi?», proseguì Vittoria,
sempre più furiosa.

L'espressione sul volto di Denise cambiò rapidamente. «Oh, puttana a
chi?», replicò animosa a Vittoria. «Non so dove 'sto disgraziato ti
abbia raccattato, ma a casa mia si porta rispetto per la gente più
grande!»

Vittoria aveva appena preso fiato per urlare qualche rispostaccia,
quando Fabio le mise una mano su una spalla.

Lei fece per scansarla con violenza, ma fu intrappolata con una leva
articolare sul braccio.

«Ora parlo un attimo io, e te stai zitta», le ordinò lui. «Mi dai retta?
Ti posso lasciare?»

Lei si limitò a mugolare, cercando inutilmente di liberarsi.

Denise lo guardò disgustata. «Ma povera, lasciala subito!», intimò al
suo amico. «Sei grezzissimo, sei sempre il solito!»

Fabio obbedì, ma protestò: «Se magari non ti fossi messa a provocarla,
non ce ne sarebbe stato bisogno.»

Terminato il parapiglia, fra i tre calò un breve, imbarazzante silenzio.

Fu Denise a romperlo.

«Vittoria, giusto? Come aveva detto di chiamarsi, l'infame?»

«Jorge», sibilò lei.

Denise scoppiò nuovamente a ridere.

Fabio sospirò profondamente. Era chiaro che le due ragazze, alla fine,
sarebbero sicuramente andate molto d'accordo, e lui avrebbe dovuto
sopportarle.

Il mondo non era ancora del tutto guasto; fintanto che la gente fosse
riuscita a scherzare, Fabio poteva essere sicuro che l'universo non si
fosse rotto.

Era Fabio ad essere rotto, e grazie tante.

Guardò Denise e le sorrise una smorfia amara. «Mentre voi mi fate nero»,
disse, sopprimendo un improvviso fremito di emozione, «io vado a vedere
dove hanno messo il povero Bruno.»

Denise ricambiò con un'espressione intensa. «Vuoi andare da solo, si
capisce. Se hai bisogno, io sono qui.»

Fabio varcò la soglia del cimitero.

All'improvviso, le due ragazze lo chiamarono all'unisono, entrambe in
preda a un diverso moto d'urgenza.

«Fermo! Quella là non sarà mica ---»

«Aspetta! Quell'uomo mi ha detto ---»

Fu questione di un momento: le due anime, così vicine da essersi
allontanate, si sfiorarono appena nell'attraversare il cancello del
cimitero.

Fabio per un verso, Lavinia per un altro.

L'aria si era come congelata, terrorizzata da quello che sarebbe potuto
accadere se quelle due persone si fossero riconosciute.

Invece, non successe niente.

Fabio proseguì nel cimitero come se niente fosse, e Lavinia continuò la
marcia verso la sua automobile, i capelli e i vestiti fradici, gli occhi
gonfi e lo sguardo a terra.

Denise era rimasta muta, le mani sulla bocca, le labbra strette fra i
denti; Vittoria era guardinga, anche lei improvvisamente cheta, conscia
che due masse di materiale fissile avevano rischiato di collidere.

Passata la percezione del pericolo, le due ragazze si scambiarono
un'intensa occhiata.

«Quella lì...», disse Vittoria a voce molto bassa. Aveva capito.

Denise annuì, senza osare togliere le mani dalla bocca.

«Porca vacca», fece Vittoria, scrollandosi di dosso i brividi che le
erano venuti. «Però, porca vacca davvero», aggiunse.

Denise sospirò a sua volta. «Meno male non l'ha vista», sussurrò con
voce tremante. «Chissà che cazzo gli sarebbe preso! Avrebbe fatto una
strage!»

«No, io dicevo per l'ombrello di quel Govidi. L'ho lasciato nel taxi!»

Denise fissò Vittoria per un lungo istante, basita. Non riuscì a dire
altro se non: «Ah.»

«E poi --- cazzo!» proseguì la giovane, imperterrita. «Quello mi ha
detto un mare di cose, dato un coso, lo devo premere o no?»

«Eh?», esclamò Denise, completamente spiazzata dal non sequitur.

«Lo devo premere o no?» ribadì la giovane bionda. «Va beh, cazzi suoi,
io lo premo!»

La vecchia amica di Fabio non sapeva proprio che pesci prendere. «Io non
so proprio di che parli, fai un po' come ti pare», concesse rassegnata.

Fra le due calò il silenzio, e Denise osservò per un attimo la sua nuova
amica.

Quella spontaneità, la capacità di provare emozioni intense e
scrollarsele di dosso in un attimo... in qualche senso, le ricordava un
po' Lavinia. Un'amara nostalgia la pervase; un tempo ormai remoto, prima
che le avversità della vita corrompessero la genuinità dei rapporti,
prima ancora che l'esperienza le impartisse le lezioni necessarie a
renderla adulta, aveva pensato che la nuova ragazza del suo più vecchio
amico fosse una tipa niente male. Che Fabio rivedesse nella sua giovane
conquista qualcosa che, in fondo, un po' gli mancava?

«Il nostro caro amico, prima, ha rammentato della droga», fece vagamente
Denise, colta da un'improvvisa ispirazione.

Vittoria non si scompose nemmeno. «Mi vuoi fare compagnia?», le chiese
spassionatamente.

Denise le sorrise. «Fammi un po' vedere che roba hai...»



Fabio credeva di essere pronto.

Si era immaginato molte volte quel momento, cercando di rafforzarsi il
più possibile contro le emozioni che sarebbero sorte alla vista della
tomba del suo migliore amico. Tuttavia, non appena delle impietose
lettere scavate nel marmo gli urlarono in faccia la verità, non poté
farci niente: crollò.

Bruno Bagonghi

16 febbraio 1980 - 1 dicembre 2018

Si il n'était pas mort, il serait encore en vie.

Si lasciò cadere sulle ginocchia, arrendendosi di fronte alla morte di
una delle persone a lui più care.

Appoggiò la fronte sul gelido marmo della tomba, e pianse per quello che
parve un secolo.

Dopo un'eternità o due, si sentì toccare gentilmente sulla spalla. Cercò
di ricomporsi, ma fu inutile e quindi non si mosse. Non avrebbe dovuto
permettere che le ragazze vedessero quel lato di sé, ma nessun contegno
aveva senso in confronto a quelle incisioni.

Come se gli avesse letto nel pensiero, Denise gli parlò. «Se vuoi ti
lasciamo ancora da solo, ma non ti devi vergognare.»

«Lo --- lo ha fatto...» tentò Fabio, la voce rotta dal pianto, il volto
nascosto dal marmo.

«È stata una giornatina niente male per tutti e due», gli fece lei,
chinandosi per abbracciarlo da dietro. «Si capisce che sei sconvolto. Se
non ti scalfisce neanche una cosa così, che altro dovrebbe?»

Vittoria tirò su con il naso, e si avvicinò.

«Maledetto coglione», sibilò Fabio, senza fiato. «Lo --- lo ha fatto
scrivere --- davvero...»

Con gentilezza, le due ragazze lo aiutarono a rialzarsi.

Fabio tenne lo sguardo basso, in un patetico tentativo di mantenere
nascosto il volto segnato dal pianto. Gli ci volle un po', ma dopo
qualche istante di lotta interna riuscì a ricomporsi, regolarizzando il
respiro.

Le due nuove amiche si scambiarono un breve cenno di intesa. Fu Denise a
parlare: «Il mio Daniele era una persona peggiore di te.»

La voce le tremava, ma lo aveva detto con tutta la calma del mondo,
quasi avesse solo ribadito un'ovvietà così banale da non meritare
particolare enfasi.

Fabio si costrinse a guardarla negli occhi, ma non riuscì a dire niente.

«Ma sai, su varie cose ti stava un bel pezzo avanti», proseguì Denise,
con crescente animosità. «Appena un paio d'ore fa mi hai raccontato di
averlo visto morire. Sei tutt'ora convinto che sia stata colpa tua, e
scusami se prima non mi sono data pena di contraddirti, ma ero tipo
disperata --- e te giustamente mi hai dato quel poco di conforto che
potevi darmi, nessuno dice nulla su quello.»

Denise si fermò per riprendere fiato, ma Fabio ancora non replicò.
Quando lei riprese, nella sua voce era comparsa una generosa dose di
risentimento.

«Hai versato almeno una lacrimuccia per lui? Ti sei sentito anche solo
un po' triste per quello che era successo al tuo amico --- non
azzardarti a dire di sì, perché ormai ho capito cosa fai! Se solo ti
riuscisse, ti toglieresti il Bagonghi dalla testa e non ci penseresti
mai più! Ti ho sempre immaginato come uno di quelli che non si fa mai
vedere quando piange, che mantiene un contegno a tutti i costi per non
contagiare gli altri col suo dolore --- ma no, sono stata stupida, sono
sempre stata stupida! Stupida e cieca, con Daniele come con te!»

Fabio ancora non reagì; il suo sguardo indecifrabile, il suo volto
scolpito nella pietra.

«Non ti è mai --- mai! --- importato un cazzo di proteggere gli altri
dal tuo dolore: sei te quello che si vuole nascondere, quello che ha
paura di essere debole, fragile e --- e basta, cazzo!»

Finalmente, Fabio si riscosse dalla sua immobilità: sospirò.

«Ah, ma ormai ti ho capito!» proseguì Denise, sempre più arrabbiata.
«Prima ti ho detto delle cose, ho cercato di riscuoterti, di darti
coraggio --- ma te non vuoi il coraggio! Sai, fai sempre il duro, il
sarcastico, il superiore, una può anche finire per crederci, no? La tua
nuova amica mi ha detto tante cose. Si capisce che sei sensibile, l'ho
sempre saputo, ma arrivare a rinunciare a tutto e tutti pur di non
patire, scusami, ma è come buttarsi in un fosso quando piove per non
bagnarsi! E che cazzo! Sei proprio un cretino, e io più di te! C'è
voluta questa ragazzina per farmi vedere quello che avevo davanti agli
occhi! Sei sempre stato così, me l'hai addirittura detto ma io niente
--- ah, ma ti assicuro che adesso mi torna tutto! Perché te ne sei
andato, perché non hai affrontato la Lavinia o il Gazzi, perch---»

«Hai finito?»

La voce di Fabio era stata così tagliente che Vittoria aveva sussultato.

«No», fece Denise risoluta. «Devo anche dirti che forse stiamo per fare
la cosa sbagliata, ma sappi che lo facciamo con le migliori intenzioni.
Devi smetterla di scappare da qualunque cosa continui a portarti
dentro.»

Fabio sospirò di nuovo. «Fate pure quello che vi pare. Tanto, peggio di
così...»

Vittoria gli si avvicinò lentamente e gli porse un piccolo cartoncino.

«Corpo di Cristo», annunciò Denise.

«Amen», fece Fabio, ficcandoselo in bocca.

Lo spazio era bizzarro, un cosmico pulviscolo oscuro dentro il quale
Fabio fluttuava senza alcun controllo. Sentiva l'odore di quel nulla,
così terribile e al tempo stesso così seducente; ne avvertiva la
presenza al tatto, come se quei colori freddi e sinistri lo potessero
toccare.

Fabio lo sapeva di aver perso il cervello, ma la conoscenza non aveva
potere in quel luogo misterioso: lui era quello che provava, e provava
ciò che era diventato.

Senza preavviso, priva di qualunque motivo per essersi manifestata, una
voce lo raggiunse: era tagliente, acuta e gelida, ma aveva un timbro
estremamente familiare.

...uno dovrà morire per mano dell'altro, perché nessuno dei due può
vivere se l'altro sopravvive...

La voce di Lavinia tacque, ma gli echi di quelle rimbombanti frasi
rimbalzarono a lungo nella la gabbia di follia in cui Fabio era
rinchiuso.

Era chiaro, fin troppo chiaro a chi si riferisse quella profezia.

Un senso di determinazione lo pervase, un vivo incendio alimentava la
sua ira; totalmente in balia di quell'ardente sensazione, si sentì
prendere letteralmente fuoco, fino a diventare tutt'uno con le fiamme.

Appena il fuoco svanì, Fabio lo vide. Più bianco di un teschio, con
grandi, lividi, occhi rossi, il naso piatto come quello di un serpente,
due fessure per narici: privato dalle sue maschere, quello era il vero
aspetto della sua nemesi.

«Sei stato uno sciocco a venire qui stanotte, Giacomo», gli disse,
ostentando una tranquillità che non aveva. «I carabinieri stanno per
arrivare.»

Egli parlò, la voce acuta, distorta, ma inconfondibile. «Per allora me
ne sarò già andato, e tu sarai morto.»

Successe qualcosa di terribilmente strano, eppure Fabio non ne fu
stupito: in qualche senso, se lo aspettava. Lo scheletrico Giacomo Gazzi
pronunciò delle parole arcane, e una forza oscura esplose verso di lui.

Fabio schivò con sdegnosa eleganza il pericoloso raggio verde e poi,
estratto repentinamente un lungo e nodoso bastoncino dalla tasca,
rispose al fuoco nemico con un ardente lampo di colore rosso acceso.

«Non vuoi uccidermi, Fontanelli?» gli gridò Gazzi, gli occhi scarlatti
socchiusi. «Sei superiore a tanta brutalità, vero?»

«Sappiamo entrambi che ci sono altri modi per distruggere un uomo,
Giacomo» replicò Fabio con amarezza. La sua maschera di perfetta
tranquillità fu incrinata appena da una violenta ondata di rancore.
«Ammetto che non mi darebbe soddisfazione toglierti soltanto la vita...»

All'improvviso, un raggio color cremisi balenò nell'aria, e il suo
nemico cadde pesantemente a terra, colpito.

Questo Fabio proprio non se l'era aspettato.

Si voltò di scatto terrorizzato e, sopra una roccia che prima non c'era,
vide qualcosa di completamente folle: un uomo basso, totalmente nudo e
senza sesso, la pelle perlacea e liscia, con la testa e le spalle di uno
sgradevole viola.

Bruno Bagonghi non aveva mai avuto quell'aspetto, ma quell'orribile
figura era inconfondibilmente una sua incarnazione.

Qualcuno accanto a lui parlò. «Voglio combattere! Devo vendicare il mio
amico Giacomo!»

Era Daniele. Aveva un vestito strano, era più basso e aveva un ridicolo
taglio di capelli, ma non c'erano dubbi che fosse lui. Stava guardando
Fabio con aria sconvolta, ma terribilmente determinata.

Fabio provò una travolgente sensazione di rabbia.

Rivolse lo sguardo verso quella disgustosa cosa che era Bruno, e con
tutta la grinta che riuscì a trovare, ordinò al suo amico: «Vattene
subito! È me che vuole, non te! Se resti qui, farai la sua stessa fine!»

La pallida imitazione di Bruno Bagonghi parlò con la voce melliflua,
leggera, ma intrisa di malvagità. «Sei un illuso! Che cosa ti fa pensare
che lo lascerò andare via?»

Un gelido sorriso, una risata e un semplice gesto con un dito: Daniele
fu sollevato da terra, totalmente in balia della volontà del suo
aggressore.

«Sei così ridicolo, moscerino!»

Il suo amico urlò e si contorse, poi esplose.

Fabio rimase immobile, totalmente privo della forza necessaria per
comprendere quello che stava accadendo. Perché proprio Daniele? Era
indifeso e debole, non era una minaccia da eliminare! Dopo tutto il male
che il pallido Bagonghi aveva fatto, dopo tutte le cose meschine e
crudeli di cui si era reso responsabile...

Una terribile rabbia si impadronì di Fabio, una furia devastante fluiva
in ogni anfratto del suo corpo; un'aura dorata gli comparve attorno, e
urlò al nemico tutta la sua collera.

Bagonghi non l'avrebbe passata liscia.

Fabio estrasse nuovamente il suo bastoncino e si scagliò verso il
Bagonghi, che aveva abbandonato il suo pallore in favore di una maschera
nera.

In pochi istanti, Fabio si trovò a brandire una verde spada luminosa
contro quello che era sempre stato il suo perfetto opposto, il suo
acerrimo nemico, tutto quello che non sarebbe mai diventato fintanto che
si fosse voluto bene.

Egli rispose all'attacco con un'arma simile alla sua, ma di colore
rosso; le due spade lucenti collisero in una tempesta di violente
scintille, e i due si trovarono a combattere un duello senza esclusione
di colpi su una stretta passerella sospesa sul vuoto.

Per quanto Fabio si potesse impegnare, non c'era niente da fare: il suo
nemico era più forte.

Bastò un attimo di incertezza, uno spiraglio aperto nella sua guardia, e
un fendente gli tagliò di netto una mano. Un dolore terribile lo
straziò: cadde a terra urlando, aspettando la sua fine.

«Sei battuto. È inutile resistere», sentenziò la nera figura, la voce
offuscata dalla maschera che indossava. «Non hai scampo. Non lasciarti
distruggere come ha fatto Daniele. Fabio, tu non ti rendi ancora conto
della tua importanza! Hai solo cominciato a scoprire il tuo potere.
Vieni con me e io completerò il tuo addestramento. Unendo le nostre
forze possiamo mettere fine a questo conflitto distruttivo e riportare
l'ordine a Prato!»

Fabio fu colpito da quelle parole, ma non esitò un istante a strillare
la giusta risposta: «Non verrò mai con te!»

La figura oscura non si scompose.

«Se tu solo conoscessi il potere del lato oscuro...» disse, lasciando
filtrare una certa dolcezza attraverso la sua maschera. «Giacomo non ti
ha mai detto cosa accadde a suo padre?»

Fabio rimase un attimo interdetto.

Qualcosa era andato in frantumi.

«A suo padre?» chiese confuso. «A mio padre, semmai!»

Fabio non capiva. Per qualche ragione, credeva di sapere già dove doveva
andare a parare quella conversazione --- ma quell'ultima battuta era
sbagliata. Eppure sembrava esserci tutto: la passerella sul vuoto, le
spade laser, il tizio mascherato di nero...

«Scusa --- scusa una cosa» tentò, guardingo. «Non è che mi puoi ripetere
l'ultima cosa che hai detto?»

Dopo un lungo istante di silenzio, dalla maschera uscirono delle parole.
«Non lasciare che ti distrugga.»

Fabio si sentiva sempre più confuso.

Si grattò la testa con la mano destra, ma poi si ricordò di averla persa
pochi momenti prima.

Qualcosa decisamente non tornava.

«Non lasciare che ti distrugga come ha fatto Giacomo», continuò
imperterrita la figura ammantata.

«No, non quella cosa. Ascolta, hai detto qualcosa sul padre di Giacomo,
ma ---»

«Non lasciarti distruggere come ha fatto Anton.»

«No, no!» fece Fabio, frustrato. «Non questa, quella sul padre di ---
aspetta, hai detto Anton? Che significa?»

«Giacomo non ti ha mai detto cosa accadde a suo padre?»

«Ooh!» esclamò trionfante Fabio. «Quello volevo risentire! Ascolta, mi
sa che hai confuso un po' il copione, dovresti alludere al fatto che tu
sei mio padre, no?»

Con snervante lentezza, il figuro oscuro si tolse la sua maschera; il
volto di Bruno Bagonghi era invecchiato e impallidito, ma perfettamente
riconoscibile.

Esibì uno strano sorriso condiscendente, e parlò. «Tuo padre? Guarda che
abbiamo più o meno la stessa età, coglione!»

In quel preciso istante, Fabio seppe di essere pazzo.

La sua sospensione di incredulità perse finalmente ogni appiglio sul suo
essere, e lui capì di non capire proprio più niente. Scoppiò a ridere,
senza freni, senza inibizioni, senza il minimo ritegno.

Delle parole arrivarono dal Bagonghi. «Cerca dentro di te; tu sai che è
vero.»

Fabio rise ancora più forte.

Si accasciò a terra, impotente, e si sentì improvvisamente cadere.
Qualcosa di terribile gli stava accadendo. Serrò gli occhi, ma era
impossibile proteggersi dalle forme dai bizzarri colori che gli
danzavano intorno.

Ebbe la fortuna di riuscire a utilizzare con successo il briciolo di
senno che gli era rimasto: capì che cosa gli stesse succedendo, e si
arrese.

Impotente e volutamente passivo, si abbandonò al vorticante del
maelstrom di follia in cui si trovava.

Passarono quelli che a Fabio sembrarono giorni: successero ancora cose e
comparvero altre persone ma, alla fine, quella bolla di finzione
solipsistica si dissolse, e la realtà cominciò lentamente a riacquistare
la sua usuale solidità.

Forse il destino, forse solo un curioso guizzo del caso --- forse un
programma ben preciso di un qualche narratore onnisciente, chi può
dirlo? --- insomma, fatto sta che la trama di una brutta vicenda si
stava finalmente per intrecciare con l'ordito della triste città di
Prato.

Il cimitero di Chiesanuova, col favore del buio e dell'umidità, esibiva
la sua solita atmosfera spettrale, tanto temuta dalle religiose
frequentatrici abituali quanto adorata da un certo tipo di persone.
Proprio per questo motivo i cancelli del cimitero, d'inverno, chiudevano
alle diciotto in punto; ma i grossi lucchetti con cui venivano serrati
servivano più a mantenere l'apparenza che a tenere fuori gli
indesiderati visitatori notturni, dato che la porta si scardinava
facilmente.

Quella notte, però, nessun goth si affaccendava in qualche rituale per
evocare quello o quell'altro spirito.

Nascosti in una piccola cappella, coperti alla meno peggio come i
barboni, c'erano un ragazzo e due ragazze. Avrebbero potuto sconfiggere
il freddo invernale in modi interessanti, ma nessun bagordo orgiastico
li animava: erano tutti e tre in balia degli effetti di una massiccia
dose di acido lisergico.

A fissare quei tre c'era un'imponente figura, totalmente nascosta da uno
scuro impermeabile; solo una folta barba bruna gli spuntava fuori dal
cappuccio. Aveva ricevuto il segnale che aspettava ed era accorso lì con
la massima solerzia. Aveva dei piani da portare avanti, degli obiettivi
da perseguire, delle cose da dire ad un suo vecchio amico - ma egli
fissava il vuoto, completamente assorbito dagli effetti di una
potentissima droga.

Il figuro barbuto soppresse faticosamente uno scortese gesto di stizza.
Si professava paziente, e la questione era importante: poteva dedicarle
il tempo che serviva.



Il cielo era inaspettatamente terso. Il firmamento si esibiva in quello
che sarebbe stato l'ultimo atto di quella notte: presto il sole sarebbe
sorto, sopraffacendo il flebile bagliore delle stelle con la sua luce.

Dolcemente immerso in una piacevole incredulità, Fabio osservava la
volta celeste. Era incantato dal mistero della grande luce che ne
avrebbe oscurate altre; riusciva a percepire quell'ossimoro in tutta la
sua potenza, lasciandosi sedurre da una rima che solo lui riusciva a
cogliere. Poteva esistere una luce così splendente da sopraffare le
altre? Era sempre luce, anche se ne annientava altre?

Era un pensiero stupido, ma Fabio intuì la presenza di una potente
metafora in quel concetto: poteva un bene essere così intenso da
renderne altri irrilevanti --- annullare il bene, senza diventare male?

Assurdo. Il bene ed il male non esistevano, questo Fabio lo sapeva con
certezza. Eppure si sentiva certo anche di qualcos'altro...

Niente vale il debole bagliore del cielo stellato a confronto con lo
splendere del sole, così come il sorriso di uno sconosciuto è nulla
rispetto al complimento di un amico; eppure, quello stesso amico può
contare poco o anche niente, se la tua vita è illuminata dall'amore di
una famiglia unita ed in salute. Poi, quando il sole inevitabilmente
tramonta, le stelle tornano visibili, pronte a rischiarare al loro
meglio il buio della notte. Sono lì, sono sempre state lì; nascoste,
offuscate, forse addirittura dimenticate, ma presenti.

Fabio cadde dalla lapide sulla quale si trovava. Non sapeva come ci era
finito, né in particolare perché ci si era seduto, ma non gli
interessava granché. Aveva capito il suo ennesimo errore, forse il più
grave di tutti --- e realizzando uno squisito contrappasso dantesco, la
sua eccessiva devozione verso la più intensa delle luci gli aveva
inflitto l'oscurità eterna.

Se stai una vita intera a fissare il sole, appena scende la notte è
ovvio che non ti accorgi delle stelle: sei diventato cieco.

Il dolore della botta iniziò a farsi sentire, e quella preziosa
rivelazione cominciò a dissolversi. Fabio provò un repentino moto
d'urgenza, perché sapeva di dover catturare quel pensiero a tutti i
costi. Si frugò confusamente fra le vesti e lesto estrasse il suo fidato
quadernino, triste souvenir di Barcellona orgogliosamente trafugato a El
Corte Inglès. Alla vista delle molte pagine strappate, il ricordo del
viaggio in nave tornò e la tristezza lo invase prepotente. Aveva buttato
via una buona metà di quei momenti ossessionandosi, imponendosi di
sancire nero su bianco dei paletti entro i quali avrebbe confinato la
sua esistenza, delle ferree regole da seguire alla lettera. Perché aveva
anche solo pensato una cosa del genere? Era già pazzo allora?

C'erano tante cose che Fabio non avrebbe dovuto pensare, nemmeno per
scherzo. Quella stessa notte, uno dopo l'altro, i suoi errori gli si
erano parati davanti in bizzarre visioni oniriche. Richiamare alla mente
quegli episodi gli era costato un profondo disagio, non tanto per il
dolore di rivivere uno strano remix di tutti i suoi sbagli, ma per la
consapevolezza di non aver imparato un bel niente da tutto quello.

Forse, semplicemente Fabio non era proprio in grado di imparare quel
tipo di cose; si era sempre sentito confuso riguardo ai suoi sentimenti,
ed era riuscito di riflesso a confondere anche le persone che gli
stavano intorno.

Quel treno di pensieri portava in una direzione terribile: se lui non
sapeva che cosa stava facendo, ed era riuscito a confondere Denise,
allora... chissà chi o che cosa altro aveva confuso.

Non riuscì a fare il collegamento ovvio; si rifiutò.

Riportò il pensiero sulla sua amica Denise. Le cose che lei gli aveva
detto lo avevano scosso, ma in fondo non era niente che non sapesse già.
Fabio sapeva di avere una malsana paura del dolore, lo aveva sempre
saputo. Era sempre stato al corrente che quella paura aveva distorto la
sua ragione e gli aveva fatto prendere delle pessime decisioni --- ma
quella consapevolezza era stata peggio che inutile. L'impulso di fuga
era stato semplicemente irresistibile, un comportamento istintivo agente
ad un livello così profondo da non poter essere combattuto
coscientemente.

Sapere di commettere un errore mortale, ma non potersi impedire di
compierlo: che cos'era quella se non l'ennesima conferma che Fabio, in
fondo, era matto da legare?

Già, ormai era ovvio: Fabio era pazzo; ma non di quelli tranquilli,
sempre persi chissà dove e solo a volte un po' agitati, Fabio era
proprio un pazzo di quelli da legare. Chissà quando era cominciata la
sua discesa verso gli inferi della follia --- e, tanto per cominciare,
chissà se la sua realizzazione di essere pazzo non fosse essa stessa un
pensiero psicotico. Se è solo la follia che ti fa pensare di essere
impazzito, significa che in realtà sei sano?

Fabio fissò per dei lunghi istanti le pagine bianche sul suo quadernino,
urlando più silenziosamente che poteva.

Quando finalmente riuscì a liberare i suoi pensieri dal pericoloso
percorso circolare che essi avevano intrapreso, cercò di richiamare alla
mente la preziosa rivelazione di prima. Era stata qualcosa di profondo,
di incredibilmente intenso. Per quanto si sforzasse, non riusciva a
metterla in parole; eppure era sicuro che se fosse riuscito a scriverla,
quella pagina non la avrebbe strappata.

Dopo qualche altro momento di lisergica catatonia, Fabio realizzò che la
tomba sulla quale si era casualmente inginocchiato era quella del suo
amico Bagonghi. Una fitta di angoscia si materializzò in lui
nell'osservare l'epitaffio elegantemente inciso nel marmo; sentì come
una vaga sensazione di confusione, come se si stesse perdendo qualcosa.
Se non fosse morto, sarebbe ancora in vita, recitava la scritta. Se
uno l'avesse letta attentamente, si sarebbe accorto che l'implicazione
non era doppia: quella frase non diceva niente riguardo al caso in cui
Bruno fosse effettivamente morto.

Fabio sospirò, tracciando mentalmente un gigantesco SÌ nel documento
immaginario che gli chiedeva se avesse delle malattie mentali.

Meccanicamente, senza pensare, fece per accendersi una sigaretta.
L'accendino fallì; evidentemente, una nottata all'umido non aveva fatto
bene al fuoco tascabile. Sospirando, fissò assente il cadavere del suo
amato marchingegno. Qualcosa di già rotto si ruppe ancora dentro di lui;
non era mai stato affezionato alle cose --- né aveva mai avuto una
qualunque cura dei suoi averi, se è per questo --- ma per uno strano
scherzo del fato che ancora non aveva notato, quell'accendino nero era
sopravvissuto durante tutta la sua lunga avventura, finendo per morire
sulla tomba del suo precedente padrone.

L'amarezza per quella poetica coincidenza durò poco. Fabio notò qualcosa
ai piedi della lapide, un qualcosa che qualche ora prima sicuramente non
c'era; gettò via la sigaretta e afferrò di scatto il misterioso oggetto.

Era una scatola di Toscanelli al caffè. Sigillata e perfettamente
asciutta, nonostante la pioggia della sera e l'umidità della notte.

Le parole sgorgarono naturali dalla bocca di Fabio: «Ma che cazzo?»

Delle altre parole, pronunciate diversi mesi prima dal suo compianto
amico, sovvennero intense alla sua attenzione: "Vienimi a trovare e fuma
un sigaro con me. Occhio, un toscano dei miei, non uno qualsiasi!"

Era ovvio, no?

Fabio doveva mantenere la sua promessa; come avrebbero potuto non
comparire dei sigari sulla tomba del suo amico? La drammaticità del
momento lo richiedeva, e a quanto pare quella era una ragione
sufficiente per innescare una materializzazione spontanea di tabacco
lavorato.

Fabio cominciò a sentirsi un po' a disagio per quanto la situazione
fosse sinistra, ma si tranquillizzò quasi subito, ricordandosi di essere
pazzo.

Con rassegnata lentezza, scartò la scatola e ne estrasse un sigaro. Non
apprezzava particolarmente i Toscanelli o i sigari in generale, ma una
promessa era una promessa: se lo mise in bocca ed attese fiducioso che
il destino lo accendesse con un fulmine a ciel sereno.

Non successe niente.

«Ho del fuoco, se ti serve», disse improvvisamente una voce profonda,
«ma non ti lascerò fumare da solo.»

Fabio non sobbalzò, né diede alcun segno di sorpresa; si aspettava un
fulmine, ma anche una persona con un accendino funzionante sarebbe
andata bene. Alzò stancamente lo sguardo verso l'imponente figura che si
stagliava vicino a lui, e non disse niente.

Quella voce rimbombante lo incalzò: «Allora? Me ne dai uno o no?»

Fabio lanciò pigramente la scatola verso la montagna incappucciata che
lo sovrastava. Un accenno di confusione si fece largo in lui: essere
pazzo non poteva bastare per creare dal nulla una persona vera, e quella
sembrava fin troppo concreta per essere un'allucinazione.

«Sei reale?», gli chiese.

La figura rise. «Ti direi di sì anche se non lo fossi. Piuttosto, tu lo
sei?»

Fabio sospirò pesantemente e non rispose.

«Allora?» incalzò la figura. Era un uomo alto, dalla folta barba scura,
parte del volto nascosta dal cappuccio di un enorme impermeabile.

«Boh, penso di sì», fece Fabio spassionatamente, parlando con fatica; la
droga e la nottata all'umido avevano reso la sua voce roca e impastata.
«Anche se, a essere sincero, non ne sono più così sicuro quanto prima.
Vuoi essere annoiato con qualche sega mentale sul concetto stesso di
realtà? Là c'è una ragazza che ti può aiutare.»

La figura rise. «Credici o no, ho già avuto notizia delle tue compagnie.
Sembra tu sia beato tra le donne, almeno stasera.»

Fabio sbuffò sarcastico. «La beatitudine non è esattamente il mio stato
d'animo.» Fissò per qualche momento il cielo terso, poi scoccò uno
sguardo penetrante all'uomo incappucciato. «Non mi hai ancora risposto.
Sei reale?»

«Certo che lo sono», rispose egli.

«Reale come una sequenza di correnti nel mio cervello, o reale come una
persona?»

«Tu cosa sospetti che sia?»

Fabio sospirò di nuovo. «Sospetto che tu ti stia divertendo a prendermi
per il culo e credimi, questo gioco mi sta stancando.»

Il cappuccio di quel tizio lasciò intravedere un sorriso. «Non hai paura
di me?»

Stavolta fu Fabio a ridere. «E perché mai dovrei averne? Se sei
un'allucinazione, mettiti pure là con le altre. Vuoi farmi credere di
essere un fantasma, o uno spirito? Sono pazzo, mica scemo. E se sei
davvero una persona... beh, se tu avessi voluto farmi del male l'avresti
fatto e basta, non mi avresti offerto del fuoco --- che, tra l'altro,
sto ancora aspettando.»

Senza dire niente, l'uomo incappucciato gli lanciò un accendino.

«Nero come l'anima», fece distrattamente Fabio, mentre si accendeva il
sigaro. «Sai, c'era una certa persona che comprava sempre e solo
accendini neri. Non aveva un vero motivo, non gli importava davvero del
colore; però, quando qualcuno glielo chiedeva, lui diceva sempre così.
Di che altro colore avrebbe dovuto prenderli?»

L'uomo misterioso ridacchiò. Un po' goffamente, si mise a sedere per
terra accanto a Fabio. «Sembra un tipo niente male, questa persona».

«Già, niente male davvero», sussurrò Fabio, assente. «Povero diavolo...»

«Che fine ha fatto?» domandò l'altro, accendendo il sigaro a sua volta.

«Siamo seduti sulla sua tomba», fece Fabio, amaramente. «Fa un po'
cliché, vero?»

L'uomo non rispose, e i due stettero in silenzio per un po'.

Fabio prese una copiosa boccata di fumo e provò a sbuffarlo in dei
cerchi concentrici, fallendo miseramente. Non era mai riuscito a farlo;
né lui né Bruno si erano mai presi la briga di imparare quel genere di
cose. Amava le cose utili, il buon Bruno Bagonghi.

«Sai», disse Fabio dopo un po', «sto fumando questo sigaro sulla tomba
del mio amico perché lui mi ha chiesto di farlo. Riesci a crederci?»

«Sì», rispose semplicemente l'altro. «So molto di te, caro il mio Fabio
Fontanelli.»

Fabio ridacchiò. «Sai solo leggere i giornali e fare due più due, caro
il mio custode del cimitero.»

«Anche tu sembri saper fare due più due. Forza, spiega.»

«Sono un tizio strano che di notte se ne sta seduto sulla tomba
dell'imprenditore morto l'altro giorno. Chi potrei mai essere, se non il
suo amico scomparso da diversi mesi?»

L'uomo fece un tiro profondo, nascondendosi in una nuvola di fumo
profumato. «No, quello è ovvio», fece sbrigativo. «Spiega come mai pensi
che io sia il custode del cimitero.»

Fabio rimase un po' interdetto. «Non sei un darkettone e tra un po' è
mattina, quindi devi aprire questo posto. Non è ovvio anche questo?»

Non ci fu risposta, ed il silenzio tornò fra i due per dei lunghi
istanti.

«Dimmi, Fabio», parlò il presunto custode, «perdona la mia curiosità:
perché sei scomparso? Era intuibile che non ti fosse successo niente,
che te ne fossi andato di tua volontà --- allora dimmi, perché hai
voluto andartene?»

Fabio fu secco: «Non mi va di parlarne.»

«Capisco», fece l'uomo con l'aria di chi la sa lunga. «Allora forse ti
va di parlare di questo: perché sei tornato?»

Fabio produsse un sospiro pesante. «Te l'ho detto, perché dovevo fumare
questo sigaro con il mio amico a qualunque costo.»

Il custode lo incalzò. «Una lealtà ammirevole la tua, ma mi chiedo se in
realtà ci sia un altro motivo. Capirei se in realtà tu fossi tornato a
vendicarlo --- o addirittura a vendicare te stesso.»

Fabio si voltò a guardare l'uomo dritto nell'oscurità del suo cappuccio.
«Sai dove posso trovare il Leka?»

«Oh, lui? Sì...» fece quello, la voce carica di un'emozione
indecifrabile. «Sì, so proprio dove trovarlo --- ah, ed è più vicino a
noi di quanto tu possa pensare!»

I muscoli di Fabio si irrigidirono di scatto, ma durò solo un momento;
con lo sguardo perso nel vuoto, si abbandonò di nuovo contro la lapide.

«Non mi interessa», disse stancamente. «A che servirebbe? Non mi
ridarebbe il Bagonghi, né metterebbe a posto la mia vita. Non servirebbe
a niente se non a farmi diventare sempre più scemo, sempre più diviso,
sempre meno... beh, sempre meno me. Non voglio più uccidere.»

«Ti manca la fermezza per farlo?» chiese l'uomo, la voce tagliente e
severa. «Hai paura di non esserne in grado, nemmeno con qualcuno che
merita tutta la tua ira?»

«Oh, ci riuscirei, eccome. Anzi, credo che uccidere sia una delle cose
meno peggio che ho fatto ultimamente.»

La voce dell'uomo si ammorbidì. «Non puoi dirmi una cosa del genere e
sperare che me la beva così. Ora voglio sapere che diavolo hai combinato
di peggio.»

«Oh, un sacco di cose. Me ne sono accorto solo stanotte, sai? Ho
ammazzato, questo non lo nego. Questa notte ho rivissuto per tante volte
i miei omicidi, lì ho... diciamo che li ho sognati ---»

L'uomo rise forte. «Stai confessando di essere un assassino, ma ti
premuri di nascondere che tu e le tue amichette vi siete drogati
stanotte?»

Anche Fabio rise. «Sì, scusa, forse è l'abitudine --- oh, ma lascia
perdere. Sai qual è la cosa interessante di tutto questo? Che ogni volta
che ho ucciso, l'ho fatto per proteggere qualcuno. Cristo santo, stasera
ogni cosa che dico è un cliché, che diavolo mi succede? Insomma,
dicevo... quando invece avrei potuto uccidere ma non l'ho fatto...
quando ho assaporato quel potere, quando ho goduto nello sbandierare la
mia possibilità di concedere la vita invece della morte... è stato
allora che ho toccato il mio fondo.»

L'uomo stette in silenzio per un po', come se stesse pensando
velocemente a qualcosa.

Quando finalmente parlò, lo fece sussurrando: «Tu mi parli del potere di
uccidere? Ingenuo. Il vero potere è quando abbiamo ogni giustificazione
per uccidere, ma non lo facciamo».

«Sì, l'ho visto anch'io quel film», rispose Fabio. «Anche se credo che
la morale lì fosse un pelo diversa dalla mia.»

Ci fu un altro lungo silenzio fra i due.

«Mi hai detto», disse lentamente l'uomo, «che uccidere Leka non ti
ridarebbe la tua vecchia vita. Hai ragione. Ma quando parlavo di
vendicarti, in realtà non mi riferivo a lui.»

«Vai avanti.»

L'uomo esitò un attimo, poi riprese. «Sai, non ho molto da fare, mi
piacciono i pettegolezzi sui fatti di cronaca. Ho seguito con interesse
il tuo caso, sulla stampa e parlando con qualcuno che conosce una
certa... com'è che si chiama? Lavinia Gori, mi sembra.»

Il respiro di Fabio si interruppe.

«Ah, vedo che ricordi ancora il nome della tua fidanzata», proseguì
l'uomo. «Insomma, mi sono stati raccontati vari retroscena che non sono
stati scritti sui giornali. Pare che lei se la facesse con un certo
Giacomo Gazzi, il quale ha messo in moto diversi eventi per
impossessarsi di varie cose che non gli appartenevano.»

Fabio continuò ad ascoltare, pietrificato.

L'uomo fece una pausa, prendendo solennemente una boccata di fumo. «Si
dice che dietro la morte del tuo amico imprenditore ci sia proprio
questo Gazzi. Oh, non mi guardare così, in fondo ha senso: lavorava per
Bagonghi, magari ha intravisto un modo per fare carriera liberandosi di
lui; e l'esecutore materiale era un suo collega, è probabile che fossero
d'accordo, o che Gazzi avesse esercitato una qualche leva su di lui. Ho
letto molto su Anton Leka, molto più di quanto valesse la pena di
scrivere riguardo a uno come lui; pare che avesse mille motivi per
odiare il suo datore di lavoro, e non puoi che concordare che fosse una
persona facilmente manipolabile da qualcuno che avesse l'interesse a
sfruttare la sua rabbia.»

Il tempo si era come fermato.

Finalmente, tutto aveva un senso. Come poteva non esserci il Gazzi
dietro tutto quello che era successo al povero Bruno? Gazzi gli aveva
portato via il suo amico. Gazzi gli aveva portato via la donna. E se due
più due faceva quattro, anche Daniele era morto per colpa di Gazzi, in
qualche strano e distorto modo.

Aveva perfettamente, pericolosamente senso.

Una strana visione riaffiorò nella mente di Fabio, un alto e pallido
Gazzi, bizzarramente incarnato in un simulacro del cattivo della saga di
Harry Potter, il terribile Lord Voldemort; il male puro e semplice,
senza sfumature, senza ambiguità. Il significato di quell'immagine era
fin troppo chiaro: Giacomo Gazzi era l'opposto di Fabio Fontanelli, il
nemico giurato con cui non ci sarebbe mai potuta essere pace.

Nessuno dei due può vivere se l'altro sopravvive...

La voce dell'uomo nel cimitero penetrò nei pensieri di Fabio,
rimbombante come quella della profezia che aveva ricordato. «Quindi»,
annunciò con tono definitivo, «se mai decidessi che in fondo non c'è
niente di male ad avere la tua meritata vendetta... beh, non sono affari
miei, ma credo che dovresti dirigerla verso di questo Gazzi.»

Fabio annuì assente, perso nei meandri della sua mente. Per dei lunghi
istanti fissò il nulla davanti a sé, riflettendo sulla metafora che le
visioni lisergiche gli avevano donato, mentre un Gazzi-Voldemort danzava
balordo nella sua immaginazione.

«Tutto bene?» disse l'uomo dopo un po'.

«No», piagnucolò Fabio, tornando alla realtà. «Perché penso queste cose?
Non ho mai neanche letto Harry Potter!»

Il tizio tossì la sua boccata di fumo, come se fosse sbigottito.
«Prego?»

«Niente, lascia perdere. Credevo avessi capito che sono matto da
legare.»

L'uomo rise. «Beh, chi non lo è?»

Fra i due calò nuovamente il silenzio, e nessuno lo ruppe per un po'.

Dopo qualche istante, o forse qualche ora, lo strano uomo sbuffò
un'ultima nuvola di fumo profumato e posò pesantemente una mano sulla
spalla di Fabio, spingendosi in piedi.

«Caro mio, è stato un piacere fumare con te. I toscanelli al caffè sono
i miei sigari preferiti», disse. «Purtroppo, il tempo è tiranno e sono
sicuro che abbiamo entrambi del lavoro da fare.»

Fabio lo seguì con lo sguardo mentre si allontanava a passo lento.

«Non piangere troppo il tuo amico Bagonghi», aggiunse ad alta voce,
senza voltarsi. «Lui ha solo scelto di seguire il suo destino. E se
anche te seguirai il tuo... beh, se lo facessi, lui sarebbe fiero di te,
ne sono certo.»

Fabio non disse niente. Non aveva proprio niente da dire.

Il sole finalmente sorse, e la luce dell'alba inondò senza pietà il
triste cimitero di Chiesanuova. Fabio strinse gli occhi e maledisse il
cielo, rimuginando sulla natura della sua avversione per il sole
mattutino.

Un irritante stridio proveniente dalla cappella lo riscosse dai suoi
vaneggiamenti.

«Eeeeeeeeek---»

Un sordo thud lo interruppe bruscamente.

«Che cazzo hai da strillare?» tuonò un'altra voce impastata, più
aggressiva ma assai meno irritante dell'altra.

«I miei capelli sono un disastro...» piagnucolò quella che sicuramente
era Vittoria.

Fabio rise più forte di quanto sarebbe stato opportuno fare in un
cimitero, e fu subito investito da una valanga di striduli insulti.

Ci fu un altro colpo secco e lo starnazzio cessò.

Dalla cappella emersero Vittoria e Denise, avvinghiate in quella che
sembrava essere una mezza presa di wrestling.

«Ma povera, lasciala subito!» scimmiottò Fabio.

Denise sbadigliò copiosamente prima di rispondere. «Sta' zitto»
biascicò, la voce distorta dallo sbadiglio. «Non sono una persona
mattiniera. E comunque, buongiorno.»

Vittoria prese a divincolarsi e ricominciò a stridere.
«Lasciamiiiii---»

In un attimo, Denise cambiò la presa e soffocò il fastidioso lamento con
un braccio. «Buongiorno, ho detto», scandì minacciosa, come se volesse
scolpire quel concetto direttamente sul cranio di Vittoria.

Fabio non aveva idea di come reagire a tutto quello. «Voi due siete
qualcosa di male», disse sconsolato. «Temo di aver commesso un grave
errore a farvi conoscere.»

Le due ragazze si esibirono all'unisono in una folle risata isterica.

«Allora», fece Denise, non appena le due si furono calmate. Lanciò a
Fabio un cauto sguardo indagatore, e proseguì: «Su, non lasciarci sulle
spine: come ti senti?»

Fabio trasse un profondo, stanco sospiro. «Questa, vecchie mie, è
proprio una bella domanda.»

«Lo so», lo incalzò Denise. «Mi piacciono le belle domande. A volte
hanno delle belle risposte.»

Fabio sospirò ancora. Esitò un attimo, poi rispose quasi in un sussurro:
«Mi sento strano.»

«Si capisce», rispose subito Denise. «Questo acido è una roba
incredibile, non avevo mai provato niente del genere. Ho visto cose ---
ho fatto cose che... beh, non avrei mai creduto possibili.»

Vittoria le lanciò una fugace occhiata e arrossì violentemente.

Fabio proseguì, apparentemente non interessato alla faccenda.

«Anche io ho visto cose impossibili; è una droga allucinogena, in fondo;
ma non è quello che mi fa sentire strano. Piuttosto, è quello che ho
notato a turbarmi. Ho avuto varie... intuizioni, chiamiamole così, vari
assaggi di sentimenti di cui non mi ero ancora accorto. Però, se dovessi
dirti che ho capito tutto, ti direi sicuramente una cazzata.»

Sul volto di Denise fu chiaramente visibile il dispiacere. «Non è
servito proprio a niente?», chiese con la voce piccola.

«Oltre a prendere tutti e tre una bellissima polmonite?» sbottò Fabio,
un po' più tagliente di quanto non avrebbe voluto essere.

Denise abbassò lo sguardo. «Le droghe psichedeliche favoriscono
l'introspezione», sussurrò, una tristezza assoluta intrisa nelle sue
parole. «Pensavo che potesse aiutarti. Davvero. A me ha aiutato, credo.
A te non è servito, si capisce; niente di quello che faccio serve mai a
nessuno.»

Se non avesse conosciuto bene la sua amica, Fabio avrebbe potuto giurare
di aver sentito un accenno di singhiozzo. «Denise...» disse piano,
tendendo una mano incerta verso di lei.

«Non importa», fece lei, riscuotendosi. Guardò Fabio dritto negli occhi.
«Quello che ho fatto l'ho fatto perché lo ritenevo giusto, e se non è
servito a niente, o se addirittura ti ha fatto male... ti chiedo scusa e
ne trarrò le conseguenze. Ma se tornassi indietro lo rifarei.»

Fabio non sapeva cosa dirle; evidentemente, l'esperienza mistica non
aveva scosso soltanto lui.

«Hai fatto la cosa giusta», disse improvvisamente Vittoria, la voce
bassa ma sicura.

Denise sbatté più volte le palpebre.

«Anche lui pensa che tu abbia fatto bene», proseguì Vittoria. Un
impercettibile, strano sorriso incurvò lievemente le sue labbra. «E
anche io, o non sarei stata d'accordo a farlo.»

«La pivella ha ragione», concordò Fabio. «Deni, non ci rimuginare; non è
stato affatto inutile. Non ci ho inteso molto in tutto quel casino di
pensieri che mi ha investito, ma credo...»

Il suo sguardo si spostò su Vittoria.

«... credo proprio di aver capito l'unica cosa importante, la chiave per
arrivare a tutte le altre.»

Senza preavviso, Vittoria si avvicinò a Fabio e lo abbracciò.

«È da tanto che ---» pigolò, ma la sua voce fu rotta da un violento
singhiozzo.

Si strinse a Fabio ancora più forte.

«È da quando sei tornato dal porto che --- che mi sono accorta, e che
cerco di aiutarti, ma --- non sapevo come fare!»

Fabio la strinse a sé con decisione, cercando di tranquillizzare il suo
pianto.

Scoccò un'occhiata a Denise, che lo guardava triste.

«Ebbene sì, care mie», disse sorridendo. «Sono proprio partito di
cervello. Pazzo al cento per cento, e non un pazzo tranqui---»

Il mondo si congelò all'istante.

Il cuore di Fabio si era fermato.

Sulla soglia del grosso, rugginoso cancello, inondata dallo scintillante
sole mattutino, si stagliava un'inconfondibile figura. Occhi gonfi e
sguardo basso, passo lento e rassegnato, un crisantemo fresco in mano:
Lavinia Gori si trascinava sul vialetto del cimitero con l'aria di chi
ha subito qualche colpo di troppo dalla vita.

Né Denise né Vittoria osarono muoversi o fiatare. Ne avevano parlato la
sera precedente, dopo essere scampate al finimondo per un pelo, quando
per puro miracolo Lavinia e Fabio non si erano notati. Le due ragazze
erano d'accordo: sarebbe potuto andare disastrosamente male, ma se Fabio
avesse voluto avere anche solo una minima speranza di tornare in sé,
avrebbe dovuto affrontare apertamente quello spettro del passato.

Senza parlare, senza respirare o anche solo sbattere le palpebre, Fabio
lentamente si mosse; la testa alta, il passo incredulo e fremente, prese
il vialetto e andò incontro al proprio destino.

(«Scommettiamo che le spara?», bisbigliò Vittoria alla sua compagna, la
quale la zittì con una violenta gomitata nelle costole.)

Non appena i due furono a pochi passi di distanza, Lavinia alzò
distrattamente lo sguardo da terra e si fermò.

«Sì?» chiese distrattamente al tizio che le si era parato davanti.

Fabio non rispose subito.

Vedere la sua ex compagna di vita in quello stato gli causava una strana
sensazione. Portava il vestito buono, il più elegante che aveva, ma era
spiegazzato, trascurato; si vedeva che non era fresco di armadio. Lo
avevano comprato insieme, Fabio e Lavinia, in un caldissimo sabato
pomeriggio di luglio, in una delle rarissime volte in cui Fabio aveva
acconsentito a fare un'uscita mirata allo shopping a buon mercato.

Un'increspatura quasi apparve sulle sue labbra al ricordo: Fabio odiava
quelle spedizioni, ma quasi sempre tornava a casa con un bottino
migliore della sua fidanzata.

L'increspatura scomparve subito non appena realizzò l'ovvia
implicazione: si era messa quel vestito perché era l'unico vestito nero
che possedeva. Non amava vestire di nero, Lavinia Gori; non si vestiva
di nero quasi mai, né nelle serate metal al Cipher, né al concerto
stesso degli Iron Maiden; nemmeno alle serate eleganti per le quali
aveva appositamente comprato quel capo d'abbigliamento.

Solo la morte di un caro amico la aveva fatta vestire di nero.

Fabio si sentiva molto strano. Molti ricordi di vita quotidiana con
Lavinia gli stavano balenando in mente, scuotendo intensamente le sue
fondamenta; era come se la memoria gli stesse tornando dopo tanto tempo,
anche se in realtà non credeva di aver mai dimenticato niente.

La voce di Lavinia lo riscosse. «Scusa», fece, la voce piccola e
distratta, «avrei da pass---»

I due sguardi si incontrarono e il mondo intero rabbrividì di nuovo.

Fabio si sentì morire dentro nel rivedere quegli occhi. Luminosi come il
sole, chiari come il cielo. Gonfi, stanchi, specchio di un'anima ferita
e disperata.

«Ciao», fece Fabio con un filo di voce.

Lavinia rimase pietrificata.

Fabio proseguì. «È un po' che non ci vediamo, vero Lavinia? Vorrei farti
una domanda. Se una luce ne oscura altre, è sempre luce?»

Lavinia non parve far caso a quelle parole.

La sua attenzione era fissa su Fabio, lo esplorava avidamente con lo
sguardo, come se volesse capire se fosse davvero lui.

«Come stai?» gli chiese, le lacrime che stavano cominciando a sgorgare
dai suoi occhi.

«Se un bene fa del male, è davvero bene?» domandò di nuovo Fabio, gli
occhi fissi sulla sua ex compagna di vita. «Se per amore menti, o rubi,
o uccidi, sei comunque una persona buona?»

Un barlume rosso attraversò brevemente gli occhi di Fabio. Sul suo volto
si dipinse un'espressione dura e risoluta, e i suoi occhi divennero
duri, insostenibili, come se stesse cercando di incendiare la sua
vecchia compagna di vita con il solo sguardo.

(«Dai, io punto su Fabio che spara, se non fa niente si patta!»,
bisbigliò Vittoria alla sua compagna, la quale rispose con un altro
violento colpo di gomito.)

Fabio tirò dritto col suo discorso. «Se ogni tanto sbirci nell'abisso
solo per vedere l'effetto che fa, e finisci per concederti qualche
piccola deviazione dal sentiero giusto per prenderti quella piccola
soddisfazione che ti fa andare avanti, sei sempre buono?»

La sua voce si indurì ancora di più. Una terribile furia si era come
impadronita di lui.

«Se invece a un certo non ne puoi semplicemente più e dici basta, e
cominci a cercare di vivere peggio che puoi tuffandoti nell'abisso ogni
volta che ne hai l'occasione con la folle, disperata speranza di
perderti, di non essere più lo stesso quando torni su --- ma sono solo
momenti, e quando passano ti rendi conto che in realtà sei sempre il
solito coglione di sempre, soffocato dallo stesso dolore, condannato a
patire senza avere altro che insignificanti vendette contro il mondo
ogni volta in cui fai del male a qualcuno! Dimmi, Lavinia, se questo è
il tuo destino, sei una persona buona?»

Lavinia parve aver ascoltato attentamente di ciò che Fabio aveva detto.
«Questo --- questo che c'entra? È così che stai?» chiese, la voce
piccola e già rotta dal pianto.

La faccia di Fabio si raggrinzì su sé stessa, come se si fosse
improvvisamente rotta. Tutto il suo dolore parve mostrarsi su di essa.

«Sì», disse in un patetico squittio.

Durò solo un'istante.

L'ardore ritornò potente nelle sue parole quando proseguì. «Scusami, non
è importante. Sto esattamente come l'ultima volta che mi hai visto. Non
ti interessava allora, non vedo perché dovrebbe interessarti adesso.»

Qualcosa dentro Lavinia parve rompersi; quasi inciampò sui suoi piedi
pur essendo ferma, e produsse un penoso lamento interrogativo.

Fabio non le dette tempo di aggiungere altro.

«Lasciamo perdere, parliamo un momento di te. Se una ragazza non ha né
arte né parte e vuole solo raccogliere dalla vita il meglio che trova,
magari può trovarsi un coglione qualunque che la desidera per viverci
insieme e dividersi le fatiche della vita. Se poi ne trova addirittura
un altro, e se in fondo gli sta più che bene perché alla fine le
attenzioni le piacciono, può succedere che alla fine lei si inganni per
addolcire la realtà, per mascherarsi il fatto che in realtà è una
stronza opportunista che mantiene una relazione solo perché le fa
comodo, magari in attesa del momento opportuno per fare il ribaltone e
andare con l'altro tizio. E se questa ragazza non si accorge --- o
addirittura non gli importa dell'effetto che il suo essere troia fino al
midollo fa alle persone che le stanno intorno e che magari le vogliono
bene, questa ragazza è o non è una puttana?»

Fabio ribolliva di rabbia. Aveva sputato tutto fuori, ma non stava
affatto meglio, anzi.

Lavinia aveva ascoltato rapita ogni cosa che le aveva detto Fabio. Era
pallida, sudata, addolorata dal sentir dire quelle parole dalla persona
che amava; eppure non disse ancora niente. Le sue mani stringevano il
crisantemo che aveva preso per il Bagonghi così forte da averne quasi
stritolato il gambo.

«Comunque, non ha più importanza», concluse Fabio con una nota di
rassegnazione nella voce. «Sono solo cose che mi sono accorto che ti
avrei voluto dire, ma non abbiamo più avuto occasioni di parlare con
franchezza da tanto, tanto tempo.»

Fabio si voltò con una certa, bizzarra solennità. «Offri pure quel fiore
al povero Bruno, dagli l'ultimo saluto come meglio credi, poi vattene.»

Singhiozzò.

«Continua ad essere felice, te che riesci a farlo. Non hai bisogno di
Bruno... e nemmeno di me.»

Se ne andò con passo lento verso le due ragazze che Lavinia aveva
totalmente ignorato fino a quel momento.

Una sola parola, piatta, incredula, uscì dalla bocca della ragazza
mentre guardava la figura del suo compagno di vita allontanarsi da lei.

«Cosa?»

Incrociò lo sguardo di Denise, la quale si limitò a guardarla e ad
alzare leggermente le mani in segno di rassegnazione.

«Cosa?», ripeté con più vigore.

Il suo ragazzo era scomparso.

Un loro amico aveva scritto a tutti di averlo visto, poi era scomparso
anche lui.

Un altro loro amico era stato ammazzato dall'ennesimo amico, che era a
sua volta sparito.

Ora, il suo ragazzo si era ripresentato dopo mesi, concio come le
bestie, per dire cose a caso e prenderla a parole.

«Cosa cazzo ---»

Lavinia esplose.

Buttò via il crisantemo ormai stritolato, si tolse una scarpa e la
lanciò dietro a Fabio con tutta la forza che aveva.

«Torna qui!» urlò, completamente fuori di sé. «Fermo --- FERMO, DIO
B---»

Lanciò anche l'altra scarpa.

Fabio si fermò, ma non si voltò.

«Ora te... sì, ora te 'ttu vieni qui» ringhiò, la voce vibrante per la
rabbia. «Ora 'ttu pigli, tu 'tti metti fermino, sì, e mi spieghi un
po' CHE CAZZO STA SUCCEDENDO!»

L'ultimo grido riecheggiò sinistramente in tutto il cimitero.

(«Figa se fa paura questa qua!» bisbigliò Vittoria. Denise non si
disturbò a rimproverarla questa volta.)

Lavinia continuò, schiumante di ira. «É da quande t'ha' preso e ttu se'
spari'o che gl'è tutto un succede' di roba che nemmeno a i'
telegiornale! Ho chiamato e' harabinieri, la polizia, la guardia
nazionale, i' porco d'Idd --- nulla! Poi gl'è spari'o anche i' Brogelli!
Ora i' Bagonghi s'è fatto ammazzare da i'Leka, e tu'sentissi icché mi
vien'a 'ddire quell'attro rintrona'o d'i Gazzi, tu gli
stiaccerest'iccapo!»

Fabio si voltò di scatto a guardare la sua vecchia compagna di vita, il
volto solcato dal dolore e da un'improvvisa rabbia.

«Non ti preoccupare», sbottò a denti stretti, «il tuo amichetto Giacomo
farà presto la fine che ---»

«CHETO!» ruggì ferocemente Lavinia, interrompendolo e quasi
spettinandolo.

La ragazza fece un aggressivo passo in avanti; Fabio non indietreggiò,
ma non poté fare a meno di sussultare di fronte a quella furia.

Lavinia sputò le parole come fossero veleno.

«Amichetto? Quella serpe? Se 'ttu sentissi la metà d'icché m'ha
racconta'o --- te un tu'nnha' un'idea! Ogni volta che ne succedeva una,
lui era sempre a dire male di quello e di quell'altro! Se uno mi diceva
coppe lui mi veniva a dire che era picche! Io stavo in pena, e lui era
lì a parlare male di te e di tutti quelli che m'hanno mai detto una
parola di conforto!»

Il mondo di Fabio si inceppò.

Il suo occhio sinistro si contrasse di scatto per alcune volte.

«Cosa», disse piano, senza emozione.

«Cosa?», gli fece eco Lavinia.

Fabio prese un bel respiro.

«Te mi vuoi dire», scandì cautamente «che sai che il Gazzi è una serpe.
Lo sai che per lui mettere zizzania è come respirare, e lo sai che
ti ha sempre raccontato un sacco di cazzate. Stai --- stai dicendo
questo?»

«Eh!» fece Lavinia, insofferente. «Che mi sei diventato grullo? Lo sai
anche te come fa, ha sempre fatto così! Gl'ha scritto su i' gruppo che
t'ha' fatto degl'affari che neanche la mi nonna quand'e guarda Quarto
Grado! Prima avevi la russa, poi la cinese, poi i debiti di gioco
---»

La voce della ragazza fu rotta da un singhiozzo.

«Te un tu'nn'ha' un'idea... Mesi e mesi a sentirmi dire queste cose su
di te... Senza potergli dire di chiudere quella fogna e di andare a
nascondersi, senza potegli anda' nn'i'vviso a digli --- lascia fare,
guarda!»

Il cerchio si chiuse, e Fabio andò finalmente a sbattere alla velocità
della luce contro il granitico muro della realtà.

Il suo più intimo terrore era lì, di fronte a lui.

Non aveva via d'uscita: lo disse ad alta voce. «Pensavo che non mi
volessi più. Che volessi lui, insomma.»

Lavinia spalancò la bocca per lo stupore e si bloccò per alcuni secondi.
«EH?» urlò finalmente, non appena riuscì a dar voce alla sua
incredulità.

(«Ecco, ora si rimettono insieme...» si lagnò Vittoria, prima di essere
violentemente zittita per la terza volta.)

Lavinia sembrava non trovare le parole adatte per esprimere quello che
provava. «Fabio...» tentò, ma il suo tentativo si estinse subito.

Fabio non disse niente; non aveva proprio altro da dire.

Il silenzio si prolungò e i due se ne stettero lì, immobili, entrambi
traditi dalla loro eloquenza.

Una voce rassicurante ruppe lo stallo.

«Siamo tutti un po' troppo agitati», fece con decisione Denise, che nel
frattempo si era avvicinata a Fabio e Lavinia. «Agitati a dire poco. Noi
tre siamo addirittura scompigliati e infreddoliti. Che ne dite di fare
un bel respiro, sospendere per un attimo tutto quello che stava
succedendo e andare a raccattare i nostri cocci? Il Bagonghi tanto non
scappa, torneremo a trovarlo quando ci saremo presi cura di noi.»

Il buonsenso di quelle parole permeò subito tutti quanti.

«Sì», fece Fabio. «Io ho freddo. Cazzo se ho freddo -- non mi ero
accorto fino a ora di avere freddo.»

«E io sono scalza», fece Lavinia.

«Io ho dei capelli terribili» pigolò Vittoria. «Devo farmi la doccia, e
poi la piastra --- avete una piastra e una spazzola da prestarmi? Ah, e
anche una doccia.»

«Te chi sei?» chiese debolmente Lavinia, ma Denise la bloccò subito:
«Prima le docce e le piastre, poi le presentazioni. Abbiamo tante cose
da raccontarci l'un l'altro, si capisce.»

Senza dire altro, la strana comitiva che si era appena formata si
apprestò a uscire dal cimitero, con la speranza di lasciarsi alle spalle
non soltanto quel luogo maledetto, ma anche tutta la confusione, i dubbi
e, soprattutto, il freddo che ognuno di loro aveva patito.

Il destino, si sa, a volte è simpatico. Altre volte invece è dispettoso,
oppure addirittura inopportuno. Certe volte, però, può essere
semplicemente una...

«Merda!», esplose Denise, non appena si accorse di chi stava trottando
in tutta fretta su quel dannato vialetto di quel doppiamente dannato
cimitero, dritto e rapido verso di loro come un traballante treno merci
stracolmo di guai.

«Lav!» latrò quell'uomo, la voce insopportabilmente untuosa. «Cucciola,
ti ho cercata dappertutto!»

Denise scattò in avanti verso di lui, decisa a fermare o per lo meno a
rallentare questa ennesima catastrofe.

«Gazzi, sta' bòno», cominciò aggressiva. «Guarda, non è proprio aria.
Abbiamo già abbastanza cose per il capo, ci mancheresti soltanto te.
Capisci? Lasciala fare un secondino la Lavinia, su!»

Il tono di Giacomo Gazzi cambiò repentinamente; era come se le sue
parole contenessero un ringhio di sottofondo, un chiarissimo presagio di
malcelata ostilità.

«Ero solo preoccupato, ok? Levati di torno, ci penso io a lei.»

«No, guarda, non hai proprio capito», gli tenne testa Denise. «Ora ci
lasci un attimo in pace, tutti quanti, poi fai quello che ti pare.»

«Senti, ma che cazzo vuoi, eh?» sbottò il Gazzi, sfoderando la sua
aggressività senza filtri. «Lav sa badare a sé stessa! Non ha bisogno di
te! Se non mi vuole vedere sarà lei a dirmelo!»

«Gazzi ma che stai dicendo? Certo che sa ---»

«E poi te chi cazzo ti credi di essere? Non te n'è mai importato niente
di lei, con che coraggio ora ti metti ---»

«Ma che c'entra! Non è questo il punto! Ti ho solo detto di lasciarci un
attimo in pace ---»

«Lei ha bisogno di me! Non ferisci me, ferisci lei se cerchi di
tenermela lontana!»

«Ma chi ti vuole ferire!? Ma chi ti caga!? Io non --- senti, basta,
lasciamo perdere.»

Denise per un attimo considerò seriamente di portarlo via di peso prima
che gli altri raggiungessero il loro parapiglia in fondo al vialetto.

Si rassegnò a compiere un ultimo, diplomatico tentativo.

«Io te lo dico, Gazzi: qui siamo in un bel casino. Se non ti vuoi fare
ammazzare, vattene più veloce della luce. Poi ti spiego, ti chiamo io;
dopo pranzo, o dopo cena, o quando sarà il caso, promesso. Ora però per
piacere, davvero, vai via.»

«Non esiste. Devo vederla e parlarle, ora.»

Denise si arrese. «Fai come ti pare», gli disse con la voce intrisa di
tutta la sua tristezza. «Per me erano successe abbastanza disgrazie, ma
se proprio ci tieni a farne succedere altre, fai pure.»

Il Gazzi grugnì soddisfatto. «Fatti da parte. Non sei mai stata una
protagonista, rimettiti al tuo posto.»

Denise gli rivolse un ultimo sguardo interrogativo, ma poi scosse la
testa e si fece da parte. Il Gazzi si avviò tronfio e inesorabile verso
quello che sarebbe stato l'ennesimo disastro.



Fortunatamente, Fabio pareva non essersi ancora accorto dell'intrusione
del suo acerrimo nemico.

Non aveva occhi che per Lavinia: se la guardava e riguardava come se non
l'avesse mai vista, come se ogni increspatura ed ogni ombra che il
dolore aveva causato su quel bel volto liscio e pulito potesse
raccontargli un'incredibile storia in cui lui, ovviamente, era
l'assoluto antagonista.

C'era rimorso nello sguardo di Fabio, c'erano sensi di colpa e tanto,
tanto dispiacere al pensiero di che cosa era riuscito a perdersi.

Nonostante tutta questa negatività, Fabio non si sentiva triste: il
poter guardare Lavinia, il solo fatto che lei sopportasse ancora la sua
presenza, che lui potesse posarle lo sguardo addosso, tutto questo
poteva significare soltanto che il mondo non si era ancora guastato del
tutto.

Per quanto male poteva averle fatto, lei era comunque lì, esisteva,
viveva, era rimasta sé stessa anche dopo la tempesta di pura e semplice
merda che Fabio le aveva stupidamente fatto piovere addosso.

Niente sarebbe stato più come prima con lei.

Questo, Fabio lo sapeva.

Non avrebbe mai osato sperare in un perdono delle sue malefatte, e in
cuor suo neanche lo voleva. Gli bastava che lei fosse lì, che non
rifiutasse il confronto con lui e che fosse pronta a giudicarlo per le
sue colpe, se mai lui avesse deciso di confessarle.

Perso in questi pensieri, Fabio vedeva e ascoltava un solo aspetto
dell'ambiente a lui circostante: Lavinia.

Quando il suo ritrovato angelo parlò, la voce melliflua ma dritta,
penetrante, il suo vernacolo bello come la più aulica delle lingue,
Fabio non capì del tutto cosa stesse dicendo, e soprattutto a chi.

«Oh Gia'omino, ma che mi de'i venì dietro dietro 'om un cane!»

«Mi hai fatto preoccupare!» qualcuno le rispose con una familiare voce
unta e lamentosa.

«Te l'avevo scritto ieri sera che stamani avevo da fare! Che passavo dal
cimitero e poi andavo a fa' la spesa, e che semmai ci si sentiva dopo
desinare! Preoccupare di che?»

«Cucciolina, ma non te ne devi andare in giro da sola, lo sai che su di
me ci puoi contare per ---»

Il tizio dalla voce unta e lamentosa non voleva che la sua Cucciolina
andasse in giro da sola.

Fabio emerse bruscamente dal suo mondo interiore, e un brutale fuoco lo
avvampò non appena cominciò a rendersi conto di chi si era manifestato
al suo cospetto.

«Intanto non sono da sola, poi --- lascia fare. Senti, ma te non c'hai
proprio null'altro da fare? Dai, fa' per bene, è una giornatina niente
male anche questa, lasciami un po' respirare. Ci si risente dopo
desinare.»

Gazzi fece per replicare, ma un sommesso sghignazzio gli gelò il sangue
prima che potesse aprire bocca.

Fabio parlò, la voce così bassa che sarebbe potuta passare
tranquillamente per un borbottio del cielo; bassa, ma carica di una
chiara, chiarissima sfumatura omicida, una sfumatura gelida e affilata
come la lama di un coltellaccio appena uscito dall'arrotino.

«Giacomo Gazzi», disse.

Solo questo.

Il Gazzi guardò stupidamente l'uomo che lo aveva nominato. «In persona»
rispose, piuttosto a disagio. «Tu chi sei?»

Fabio riprese a sghignazzare.

Anche l'osservatore meno attento si sarebbe potuto accorgere che
qualcosa non andava in lui: la bocca gli tremava e si deformava come se
stesse cercando di trattenersi, e il suo sguardo era marmoreo, fisso
sull'uomo che odiava con tutto sé stesso.

La risata crebbe fino a diventare un terribile ululato, un animalesco
annuncio di cattive intenzioni.

L'apprensione di Denise era alle stelle.

Sapeva quello che stava per succedere, ma sapeva anche di essere
totalmente impotente. La situazione sarebbe degenerata, Fabio avrebbe
ucciso il Gazzi e tutto sarebbe andato ai maiali. Niente di quello che
lei poteva fare avrebbe potuto cambiare il corso di questi eventi.

Ci provò comunque.

Si avvicinò a Fabio lentamente, gli prese una mano fra le sue e gli
sussurrò all'orecchio. «Fai per bene. Non so che altro dirti, se non ti
prego, ti scongiuro: fai per bene.»

La folle risata di Fabio si trasformò in una ringhiata, folle risposta.
«Oh sì, vecchia mia, farò proprio per bene!»

Fu solo questione di un momento: Gazzi si trovò una pistola puntata
dritta in mezzo agli occhi.

Vittoria sospirò pesantemente e Lavinia imprecò. Denise si sedette
semplicemente per terra, sconfitta.

«Giacomo Gazzi» ripeté Fabio, col tono solenne di chi stava pronunciando
una sentenza. «Il Bagonghi è morto. Il Brogelli è morto. Tu sei ancora
vivo, e questo non va bene.»

Gazzi realizzò finalmente chi aveva davanti. «Non è possibile», si lagnò
pietosamente. «Sei davvero tu?»

Fabio esibì un sorriso così ampio che avrebbe mostrato tranquillamente
una quarantina di denti, se li avesse avuti.

«In persona» ghignò.

Il Gazzi lo stava guardando come se fosse il Cristo sceso dal cielo e
rivelatosi a lui con il solo scopo di ucciderlo brutalmente.

«Fabio» mugolò balbettando, «io --- io sono --- siamo amici noi, lo
siamo!»

«Amicissimi» fece Vittoria, avvicinandosi con decisione a Fabio e
appoggiando delicatamente una mano sul braccio con cui egli reggeva la
pistola.

Fabio la degnò di una sola, breve occhiata, prima di rimettersi a
fissare il Gazzi col suo migliore sguardo inceneritore. «Non
intrometterti» le sibilò. «Questo verme non avrà salva la vita»

«Salva la vita?» ripeté lei. «Cazzomene, ma chi lo conosce. Volevo
dire, fai quello che ti pare, ma veloce, che qui c'è gente che ha freddo
e che deve darsi una sistemata.»

Un denso silenzio scese su tutto il gruppo, fino a che Denise non lo
ruppe scoppiando a ridere.

«Scusate», sbuffò non appena si fu ricomposta. «Questa ragazza mi
spezza, ha queste uscite che... boh. Comunque ha ragione, eh. Fabio,
sbrigati a vendicarti che io sono proprio al limite della
sopportazione.»

Lavinia intervenne. «Vendicarsi? Che gli ha fatto il Gazzi?»

«Ti ha portata via da lui, si capisce», le rispose Denise «O comunque,
questo è quello che crede.»

Lavinia aprì e chiuse la bocca varie volte, incapace di formulare una
frase.

Fabio, senza accennare a voler abbassare la pistola, dichiarò al mondo
intero: «Non temete, presto sarà tutto finito e ci faremo tutte le docce
calde che vogliamo. Gazzi: sei responsabile --- direttamente o
indirettamente, non lo so, non mi interessa --- della morte del
Bagonghi, del Brogelli, del Leka, di aver tramato alle mie spalle per
portarmi via l'affetto più importante della mia vita e di aver reso
quest'ultima un inferno tramite l'influenza della tua mera esistenza.»

Tirò indietro il cane della sua 9mm silenziata, sebbene fosse un modello
semiautomatico e non ce ne fosse alcun bisogno. «Neghi di non essere
colpevole di tutto questo?»

«No!» strillò il Gazzi. «No, no! Non mi ammazzare!»

«Perfetto» sentenziò Fabio. «Se tu avessi contato le negazioni nella mia
domanda, forse non avresti confessato. Non che questo ti avrebbe
risparmiato, parliamoci chiaro. Ebbene, Giacomo Gazzi, se avessi
imparato il passo di Ezechiele che dice il nero di Pulp Fiction adesso
te lo reciterei. Sappi comunque che questa è la mia vendetta, e che mi
macchierò del tuo assassinio per vendicare i torti subiti da me, dalla
Denise e dalla Lavinia!»

Un ordine venuto dal cielo fermò quella sommaria amministrazione di
giustizia.

«Abbozzala.»

Era stata Lavinia a parlare.

Con un rapido guizzo si mise fra il Gazzi e Fabio, e con un movimento
repentino si impossessò della pistola di quest'ultimo.

«Ascolta» comandò, fumante di rabbia come non lo era mai stata prima di
allora. «Ascoltami molto, molto bene, Fabio Fontanelli. Fai pure quello
che ti pare, diventa pure la canaglia che vuoi diventare, ma non provare
neanche per un momento a tirarmi in ballo in tutto questo. Ho pensato
tante volte che fosse colpa mia se sei impazzito, che fosse colpa mia se
non ho fatto miracoli per impedire che avvenisse: cazzate! Ammazza
questo scemo, fai veramente che cazzo ti pare, ma non azzardarti a darmi
anche un puttanesimo di responsabilità per quello che sei diventato!»

Si fece da parte e gli porse la pistola. «Prego, continua pure per la
tua strada, per tutto il bene che può farti»

Fabio la prese, esterrefatto. «Io non ti sto dando proprio niente», le
disse debolmente. «Voglio vendicarmi, e visto che ci sono volevo farlo
anche per conto tuo»

«Per conto mio!?» fece Lavinia, minacciosa. «Io non la voglio di certo
la tua carità! Ci penso da sola a vendicarmi --- e tra l'altro non mi
voglio vendicare, e di certo non di lui!»

Si rivolse al Gazzi con uno sguardo intriso del più puro disprezzo. «Che
cazzo c'è da vendicarsi di quest'ometto! Lo so che persona sei, stronzo,
viscido e marcio fino al budello! Ti piace, ti ecciti proprio a ficcare
il dito nelle piaghe degli altri, a smerdare chiunque sia in difficoltà
per sembrare più bello, più grande, più importante! Mi fai schifo, e per
ogni cattiveria che hai sputato su di me e chi mi sta caro te ne farò
ingoiare tre appena ne avrò l'occasione! S'è t'ho mai dato relazione è
stato solo per cortesia, e se t'ho chiamato sei o sette mesi fa è solo
perché mi sono ritrovata delle beghe e putacaso mi serviva uno che fa il
tu' mestiere!»

Fece un bel respiro come per calmarsi, ma in realtà stava soltanto
riprendendo fiato.

«Lui l'è sistemato» fece con l'aria di chi ha appena spuntato dalla
lista delle cose da fare un lavoro faticoso e pesante. «Ma te...»

Fabio fece un patetico salto all'indietro, come a volersi scansare
dall'incandescente dito accusatorio che Lavinia gli aveva puntato
contro.

«Con te non ho ancora finito. Certo, nini, s'ha da fare i conti, io e
te» ringhiò al suo probabilmente ex compagno di vita.

Sul gruppo calò un pesante silenzio.

«Due volte» sbuffò la ragazza, la voce sottile per il poco fiato che le
era rimasto. «Fabietto, in neanche un'ora mi hai fatto incazzare due
volte. Non ti strozzo solo perché sei alto e al tu' collo non ci
arrivo.»

La chiosa di Lavinia non aiutò nessuno a rompere lo spesso muro di
imbarazzo che si era formato.

Solo Denise ebbe il coraggio di esprimere ad alta voce la domanda che
tutti si stavano facendo.

«E ora? Che si fa?»

«Che si fa?» le fece eco Fabio, prendendola in giro. «Che vuoi che si
faccia? Ho appena avuto l'ennesima prova che io sono tutto scemo. L'hai
sentita? A lei il Gazzi gli fa schifo, come a tutti insomma, ma lasciamo
perdere.»

Abbassò lo sguardo e si mise a fissare meditabondo la sua pistola. «Io
ho perso la testa, ragazzacci. Che volete che mi metta a fare? Non posso
ammazzare nessuno che sennò lei si incazza, e meno male, perché tanto lo
so che alla fine non risolverei proprio niente.»

«Giacomo» fece a voce bassa, rivolgendosi a colui che tanto aveva odiato
nei mesi precedenti, la pistola abbandonata in una mano che la stringeva
a malapena. «Nessuno di noi può vivere se l'altro sopravvive. Questa
cosa la so da sempre, se non altro perché mi stai proprio sul cazzo. Uno
di noi doveva finire per ammazzare l'altro. Questa cosa l'ho sognata
così tante volte che alla fine l'ho pure vista in un momento di...
straniamento, chiamiamolo così. Non... non era vero? Tu non stavi
tramando contro di me? Non mi stavi distruggendo la vita di proposito,
stavi solo facendo il tuo? Ti prego, dimmi la verità, non mentirmi;
ormai è tutto finito, io non ti farò niente in ogni caso.»

Lavinia si coprì sonoramente la faccia con entrambe le mani. «Fabietto»,
mugolò, «'un tu c'ha' ncora 'nteso nulla, vero?»

Il Gazzi si limitò ad esibire la sua migliore performance di immobilità,
senza azzardarsi ad aprire bocca.

Fabio sospirò pesantemente. Si rimise solennemente la pistola nei
pantaloni e dedicò a tutti i presenti un lungo, penetrante sguardo.

«Ragazzacci», dichiarò, «io mi arrendo. Ho pers' i' ccapo, che vi devo
dire? Penso tante cose ma le penso tutte male. Ho sbagliato tutto da sei
mesi a questa parte, proprio tutto. Ho provato a farcela da solo, ma...
beh, lo avete visto tutti, no?»

La sua voce cominciò a strozzarsi.

«Aiutatemi, per favore. Anche te, Gazzi. Non ce la faccio a decidere se
è davvero colpa tua e quindi ti devo odiare, o se hai solo fatto il tuo,
e la colpa è mia che ci sono cascato. Non so più che cosa è bene e che
cosa è male, non so che devo fare.»

Cominciò a piangere copiosamente, senza il minimo freno; nessuno si
mosse per andare a consolarlo.

«Ci pensiamo noi a capire, non ti preoccupare» sputò Denise dopo un po',
una certa durezza nella voce. «Giacomino, non è che il Fontanelli è
pazzo e allora te non hai fatto niente. Non ci deve essere solo un
casino alla volta, si capisce.»

La ragazza si avvicinò al Gazzi lentamente, seguita da Vittoria che
pareva non volersi allontanare da lei per più di dieci centimetri.

«Te è da sempre che gattonavi la Lavinia, e questo anche i muri lo
avevano capito. Fai tanto il misterioso, il manipolatore, quello che
manovra tutto dall'ombra insomma, però non è che sei proprio sottile
come ti piace credere. No, te lo dico perché da quando Fabio ha
cominciato a perdere colpi, tutte le persone che erano vicine alla
Lavinia, piano piano, sono sparite. Chi s'è offeso, chi s'è messo nei
casini e s'è allontanato... e chi alla fine è morto.»

«Deni ma che dici...» fece Lavinia con un filo di voce.

«Sta dicendo che il tuo fidanzato pazzo forse ha azzeccato qualcosa», le
rispose Vittoria.

Denise teneva gli occhi incollati sul Gazzi, come se potesse incatenarlo
sul posto col suo mero sguardo.

Distolse lo sguardo solo per un attimo, rivolgendosi al suo amico che
intanto aveva smesso di singhiozzare e ascoltava rapito il discorso.
«Fabio, ti fidi di me? Non rispondere, certo che ti fidi, che scema che
sono. Fammi un favore, tira fuori la pistola e tieni sotto tiro il
nostro Giacomino, che qui non abbiamo finito.»

Fabio semplicemente obbedì.

Il Gazzi cominciò a ridacchiare freneticamente, biascicando parole
permee di paura. «Deni ma che dici, non --- non ti farai trascinare nei
deliri del Fontanelli, vero? Te sei sempre stata la più concreta di
tutti, non potrai credere che io abbia mai mosso un dito contro ---»

«Cheto» lo zittì lei.

La sua espressione si incrinò appena, come se stesse rivivendo un
terribile ricordo, ma la sua voce non vacillò.

«Prima che sparisse, Daniele si è visto con te per qualche sera. Voleva
qualche droga, si capisce; dopo quello che era successo fra il Leka e il
Bagonghi, lo sospettavano anche i divanetti del Cipher che la cocaina
gliel'avevi data te a quel povero bischero che se l'è fatta sgamare.
Poi, chissà come mai, lo becco a fare telefonate strane, a supplicare
gente in chissà quale lingua... e poi non ne ho saputo più niente, fino
a che il nostro Fabio non mi ha raccontato che fine ha fatto.»

Gazzi pareva essersi congelato. «Non ho fatto niente» sussurrò al
vialetto. «Lui mi ha chiesto, e io l'ho mandato da dei contatti... con
cui aveva già debiti, ma non erano affari miei!»

«E poi», proseguì come se non fosse mai stata interrotta, «una bella
sera in cui passo da Maliseti per prendere un po' di fumo e sento il
Leka che strilla come un matto, incazzato nero perché te lo vuoi portare
a cena. Sappiamo tutti cosa è successo quella notte, siamo in questo
cazzo di cimitero proprio per quello.»

«Ma io... era un barbone!» cercò di giustificarsi lui. «Era --- non era
--- insomma, non mangiava quasi! Era il minimo che potessi ---»

«Bada che gentile il Gazzi!» lo interruppe Lavinia, che pareva aver
capito dove la sua coetanea voleva andare a parare. «Gli ha rovinato la
vita e poi gli fa la carità. Putacaso quello è nella merda, e crede a
tutto quello che gli racconti pur di dare un senso alle sue magagne.
Giacomo... non mi stupisci neanche un po', sai? Te l'ho già detto, lo so
quello che sei. E questo... questo è quello che fai.»

Fabio emise uno strano sibilo, come se fosse una vecchia teiera che
bolle.

«Le mie visioni», sbuffò non appena si raffreddò sotto il punto di
ebollizione. «Ecco cosa significavano le mie visioni! Voldy-Gazzi, io lo
sapevo! Hai fatto ammazzare tutti, non sono pazzo! NON SONO PAZZO! Avevo
capito tutt---»

«Eh no!» lo bloccò Vittoria, intervenendo con inaspettato vigore. «Te
sei pazzo, punto! Magari hai ragione, ma sei proprio pazzo! Figa, devo
raccontare tutto quello che hai fatto da quando ti conosco?»

«Prima o poi dovrai farlo» disse Lavinia, senza riuscire a nascondere
del tutto il veleno che le filtrava nella voce. «Sono proprio curiosa.»

«Le storie ce le raccontiamo dopo!» latrò Denise, in preda ad una ormai
mal controllata collera. «Ricapitoliamo, che non fa mai male. Hai
rovinato il Leka, tanto per cominciare. Così, perché ti andava, o perché
davvero già intravedevi già l'uso che ne avresti fatto alla fine, non lo
so, non mi interessa. Poi, visto che il nostro Fabietto cominciava a
perdere colpi per conto suo, hai pensato bene di andare ad attaccare uno
degli amici messi peggio di lui, così a Fabio gli toglievi un altro po'
di terra sotto i piedi e magari il mio Daniele te lo levavi di torno ---
e ti è andata più bene che mai, perché se n'è andato a morire a
Barcellona!»

Denise prese fiato.

«Sai che cosa mi fa incazzare? Che noialtri siamo stati all'inferno,
mentre te, fino a mezz'ora fa, il mondo ce l'avevi proprio come l'avevi
voluto! La gente che non volevi era fuori dai coglioni, la tua cara
Lavinia era sola e vulnerabile, e te eri contento matto!»

«Io non ero certo vulnerabile» fece Lavinia con un po' di risentimento.

Denise la degnò di un fugace sguardo scettico prima di tornare a
concentrarsi sulla questione assai più urgente.

«Ora, alla luce di tutto questo... Fabio, da bravo, facci vedere quanto
ti sei incarognito in questi fantastici mesi e ---» la voce le si
incrinò «--- e spara! Spara a questo figlio di troia!»

Lo sguardo di Denise passò in rassegna i presenti, uno dopo l'altro.

Lavinia non protestò. Vittoria si limitò a fare spallucce e a indicare
un metaforico orologio sul suo polso.

Fabio invece ridacchiò.

«Sei una leader nata, Denise», disse, guardando con affetto la sua
amica. «Quando l'ho detto io, tutti a fermarmi, dieci minuti dopo tutti
d'accordo a condannare il Gazzi a morte.»

Si rimise di nuovo la pistola nei pantaloni.

«Io mi arrendo, ve l'ho detto. Non ammazzo proprio nessuno per conto
mio, e non faccio certo il boia per conto vostro. Ho deciso proprio
qualche istante fa che ho altro da fare nella vita.»

Molto appropriatamente, in quel cimitero calò un silenzio di tomba.


Le tre ragazze e i due ragazzi, stanchi morti ed emotivamente sconvolti,
si squadravano a vicenda, maledicendo il destino che li aveva riuniti
tutti quanti in quel cimitero.

«E ora che si fa?» chiese finalmente Vittoria.

«Che si fa...» ripeté Denise, meditabonda e imbarazzata. «Se Fabio ---
no, senza se: Fabio ha ragione. Non ci si può mettere a giustiziare un
figlio di troia in un cimitero.»

«Anche se sono pazzo, comincio ad avere ragione con un'allarmante
frequenza.» intervenne Fabio allegro. «Siete sicuri di stare bene,
voialtri?»

Nessuno gli rispose.

A un certo punto, Vittoria si animò. «Io --- com'è che dici tu? Senza
saper leggere o scrivere...»

«Per non saper né leggere né scrivere», la corresse al volo Fabio.

«Si, insomma, per non saper né leggere né scrivere --- contento? --- io
vorrei davvero, davvero farmi una bella doccia bollente.»

Gazzi non era d'accordo. «Lav, Deni, vi prego», mugolò a bassa voce,
mascherando il suo evidente terrore con un'estrema cautela. «Dobbiamo
chiamare i carabinieri! Il Fontanelli è ricomparso dopo mesi e mi ha
quasi ammazzato! È armato! È pazzo! È pericoloso! Non ve ne potete
andare come se niente fosse!»

Fabio gli si avvicinò lentamente, il volto imperscrutabile, la pistola
sempre al sicuro nei pantaloni.

«Ragazze», pigolò il Gazzi, terrorizzato, «ragazze, aiuto! Fermatelo!
Fermmmmmph»

«Vecchio mio» cinguettò Fabio, tappandogli la bocca con la mano e
parlando direttamente al suo orecchio. «Ci andremo dai carabinieri, non
preoccuparti. Io ho spappolato il cervello a uno, a un altro gli ho
aperto una gamba, insomma, la mia parte l'ho fatta. Ora si fa così: io
rimpiatto la pistola, voi mandate una lettera anonima al commissario,
poi ci interrogano tutti e noi si gli dice tutto e il contrario di
tutto. Se siamo fortunati ci faranno un bel processo che durerà anni, io
andrò in galera ma poi mi faranno uscire perché verrà fuori che il
proiettile nel mio orto ce l'ha messo il Gazzi!»

Vittoria fece per dire qualcosa, ma Denise la interruppe mettendosi a
ridere. «Scusate» fece dopo un po', «è che non ce lo vedo proprio Fabio
a diventare il nuovo Pacciani.»

«No?» fece Fabio, deluso. «Potrei fare il Vanni allora, ma un Pacciani
della situazione ci vuole. Gazzi, mi sa che ti tocca a farlo a te.»

Giacomo Gazzi si liberò alla presa di Fabio, ma non disse niente; il suo
sguardo era fisso su un punto lontano.

«Su!», lo incalzò Lavinia. «Saresti perfetto, merda tu se' merda uguale.
Gnamo, prova, le battute le sai: se n'ì mondo esistesse un po' di
bene...»

Denise proseguì, ancora scossa dalle risate: «...e ognun si
considerasse su' fratello...»

Nonostante le imbeccate, Gazzi non completò la stupida poesiola.

Vittoria si limitò a squadrarli confusa per un po', poi si guardò
intorno come per cercare qualcuno che le spiegasse di che diavolo
stavano parlando gli altri.

A un certo punto squittì, e si voltò di scatto nella direzione verso la
quale il Gazzi stava fissando.

«Oh, non mettere il muso!» le fece Lavinia. «Si scherzava. Te non sei di
qui, vero? Sai una sega te del mostro!»

La ragazza parlò in fretta. «No, ma non è per --- cioè, sì, è anche per
quello che stavate dicendo, ma è che sta arrivando qualcuno e non credo
che noi dovremmo farci trovare qui.»

In effetti, due persone si stavano avvicinando alla combriccola. Uno di
loro era magro e molto alto, l'altro un po' più basso ma comunque molto
imponente, con il volto nascosto da un ampio cappuccio.

«Che mattinata...» sbuffò pesantemente Fabio.

Un tetro silenzio scese sul quintetto.

L'aria si fece molto strana; troppo stanca per caricarsi di tensione, si
riempì invece di un totale, opprimente senso di rassegnazione.

Gazzi parlò. «Non ci posso credere», bisbigliò a sé stesso.

«Ah vecchio mio, io ormai non mi stupisco più di niente», replicò Fabio.

«Io lui lo conosco!» esclamò Vittoria a voce alta, indicando la figura
più alta. «Govi, mi pare? Govodi?»

«Ma chi, l'azzeccagarbugli di Bruno?» chiese sospettosa Denise. «Che ci
fa qui a quest'ora?»

«L'ho chiamato io, però un secolo fa» le rispose Vittoria. «Mi ha dato
una specie di cellulare enorme con un bottone solo.»

Fabio emise un imprecisato suono monotono, a metà fra un ringhio e un
lamento.

«Vittoria» gorgogliò non appena ne fu in grado. «Vittoria, Vittoria
santoddio Vittoria! Quando pensavi di dirmi questo piccolo
dettaglio?»

«Oh, stai calmo eh! Eri tutto preso da altro, e anche io ero tutta
presa! Ho fatto quello che mi hai detto, eh!»

«Che mattinata, che mattinata!» ripeté lui, alzando le braccia al cielo.
«Cazzo, hai ragione! Mi sono proprio dimenticato di averti mandato dal
Govidi. Ti chiederei quello che hai scoperto, ma pare che a momenti
glielo chiederò direttamente io.»

Bisbigliò qualche eresia e poi riprese. «Ragazzacci, date retta a un
bischero. Ora voi state calmi, soprattutto voialtre, e ci penso io.
Ormai ho una certa esperienza, fidatevi di me, queste cose vanno così:
arriva qualcuno in questo cimitero del cazzo, io do di matto,
litighiamo, ci sconvolgiamo, ci sbalordiamo e tutto quanto, e poi
finisce tutto a tarallucci e vino. Solo che stavolta è un casino, cazzo,
cazzo, cazzo! Io ve lo dico, se doveva succedere qualcosa, succede
ora. Mi spiego?»

«Fabietto ma che dici?» sbottò Lavinia. «Chi sta arrivando? Perché devi
dare di matto?»

Fabio, il volto più serio che mai, la guardò per dei lunghi istanti, e
poi si soffermò con lo sguardo su tutti gli altri i presenti, uno dopo
l'altro.

«Darò di matto», dichiarò infine, «perché sono quello più qualificato
per farlo. In quanto a chi stia per arrivare, beh, ragazzacci, chi altro
potrebbe mai essere? Nel giro di --- quanto, due ore? --- insomma, ho
già ritrovato Lavinia e mi sono confrontato col Gazzi. Questa storia
ormai va avanti da un bel pezzo, però manca ancora qualche tassello, non
vi pare? Forza, non ci arrivate?»

Nessuno gli rispose.

«Non importa», mormorò deluso. «L'importante è che restiate calmi.
Lavinia e Denise, soprattutto voi due, davvero, mi raccomando.
Preparatevi, perché ci rimarrete male.»

La coppia di figuri ormai era vicina.

«Gazzi, tu hai capito chi è, vero?» chiese Fabio al suo acerrimo nemico.

Egli annuì, il volto pietrificato da un orrore senza precedenti.

«Lo sapevi?» insisté Fabio.

Lui rimase muto e immobile.

Denise e Lavinia si limitarono a guardarsi confuse, ma Vittoria
intervenne vivacemente. «Di che stai parlando?» domandò impaziente. «Non
ci ho capito niente, chi è di tanto importante quel tizio insieme al
Govi?»

«È Govidi, signorina Meis», le fece la figura più alta, non appena fu
sufficientemente vicino da poter comunicare senza urlare. «E riguardo al
mio compagno, non rivelerò né accennerò in alcun modo alla sua
identità.»

La figura incappucciata rise brevemente. «È sempre sul pezzo lei,
ingegnere.»

Anche Fabio rise; una risata lunga e sguaiata, senza alcun freno, degna
del migliore dei pazzi.

«Che vi dicevo? Ci ho dato! Chi altri poteva essere?» strillò, tentando
vistosamente di controllarsi.

«Hai poco da ridere te, caro il mio Fontanelli», lo ammonì la misteriosa
figura incappucciata. «Dovevi fare una cosa sola, tutto era predisposto
affinché tu la facessi; eppure costui» --- gesticolò impaziente verso
il Gazzi --- «è ancora vivo, ben pronto a mettere le mani su tutto ciò
che è mio!»

«No, sei te che hai poco da ridere» ringhiò Fabio, tornato
improvvisamente in sé.

Si frugò nei pantaloni e ne estrasse teatralmente la pistola.

«Avrei dovuto ammazzarti stanotte, ma siamo sempre in tempo per
rimediare. Ora togliti quel cazzo di cappuccio se hai il coraggio. Fatti
rivedere dai tuoi vecchi amici! Ti abbiamo pianto, ci sei mancato!
Lasciati riabbracciare!»

Repentinamente, anche Govidi estrasse una pistola.

Denise e Lavinia sospirarono all'unisono, evidentemente rassegnate a
dover sventare un'altra minaccia di carneficina.

«Cominciano a esserci un po' troppe pistole qui», mugolò Vittoria. «Il
gioco è bello quando dura poco.»

Fabio proseguì, per niente turbato dal fatto che non era più l'unica
persona armata di quel bizzarro gruppo.

«Bene, bene, bene», annunciò con l'aria di chi vuole tirare
un'importante somma. «Riassumiamo il corso degli eventi per le nostre
spettatrici, ti va? Ragazze, avete presente tutto quello che abbiamo
detto appena qualche minuto fa? Il Gazzi che ci vuole male a tutti,
eccetera? Sorpresa, è tutto sbagliato! Tutto non lo so, ma insomma,
abbiamo fatto i conti senza l'oste! Non sta scritto da nessuna parte che
ci deve essere un solo cattivo nella storia, mi spiego? E infatti,
eccolo che arriva, il nostro oste: tu, persona imprecisata che non
identificherò per non rovinare la sorpresa alle nostre care ragazze, che
prendi e incoraggi la mia follia, spedendomi gentilmente a fare in culo
in un posto dove sai che c'è anche il Brogelli. Magari speri che mi
faccia coinvolgere nell'abuso di qualche sostanza e che perda
definitivamente anche il poco senno che mi era rimasto, chi lo sa, di
sicuro ci hai pensato. Dico bene?»

Govidi intervenne: «Questa parte non è andata proprio a buon fine.
Nonostante tutto, lei mi sembra ancora piuttosto perspicace»

Fabio produsse un rabbioso ringhio. «Se fossi stato perspicace», disse a
denti stretti, «avrei mangiato la foglia quella domenica in quel cazzo
di pub, invece che solo adesso.»

Un puro disprezzo filtrò nella sua voce. «Com'è che dicevi? Eravamo
rimasti soltanto io e te del vecchio gruppo, no?»

Accennò con la testa verso Denise. «Non dovevo cascare nelle braccia di
nessuno, vero?»

All'improvviso, la ragazza chiamata in causa si aggrappò forte a
Lavinia, come se si sentisse travolta da una terribile rivelazione.

«Ma lasciamo perdere» concluse Fabio. «Questo è solo l'inizio. Mi hai
fatto promettere di tornare per farmi scoprire che eri morto e darmi il
colpo di grazia; volevi assicurarti che fossi proprio fuori di me, che
non avessi più niente da perdere, che cercassi a tutti i costi un capro
espiatorio per sfogare tutto l'odio, la rabbia e il dolore che ---»

«Lui voleva che tu mi uccidessi!» intervenne il Gazzi. «È stato lui ad
aizzarti contro di ---»

«Lo so bene, sta' zitto!» lo interruppe Fabio, puntandogli di nuovo
l'arma in faccia senza tante cerimonie. «Non ci è voluto poi così tanto,
io già ti odiavo per conto mio perché mi stai sul cazzo e perché avevo
una fottuta paura che l'unica persona che mi amava arrivasse a preferire
te a me!»

Fabio prese fiato, e Lavinia ne approfittò per rivolgersi a lui. «Noi si
farà i conti più tardi», sbottò fin troppo dolcemente per risultare
minacciosa. «Ora però mi sa che svengo, perché le cose sono due: o non
ci ho capito una bella sega, e a questo punto ci sta benissimo, oppure
mi sa che sarò io ad ammazzare qualcuno prima della fine.»

La figura incappucciata ridacchiò. «Mi dispiace, Lavinia, ma era proprio
necessario che nessuno sapesse niente.»

«Era proprio necessario» gli fece eco la ragazza, sussurrando. «Ma te ce
l'hai una vaga idea --- sì, certo che ce l'hai, che grulla che sono»
continuò, tremante di rabbia. «Ce l'hai perfettamente un'idea di quello
che mi hai fatto passare --- che ci hai fatto passare, a tutti quanti
noi, E PER QUALE CAZZO DI MOTIVO!»

La ragazza cadde sulle ginocchia e cominciò a piangere copiose lacrime
di rabbia.

«Te sei morto, MORTO!» urlò. «Non puoi essere te, IO TI HO PIANTO! ORA
TE TI SCAPPUCCI, TI FAI VEDERE, NOI TI SI FA DUE CAREZZINE E DUE
MORMORII E POI TI SI METTE DOVE TU DEVI ---»

«Ferma!» le ordinò Fabio, stringendo ossessivamente la sua pistola e
tornando a puntare fermamente contro l'ingegner Govidi. «Fermati Lavi,
ti prego, non ammattire anche te. Ci penso io, non ti preoccupare.»

Sospirò vistosamente, cercando di raccogliere la sua totale
rassegnazione e di proiettarla sul resto del gruppo sotto forma di
confidenza.

«Ricapitoliamo, che la situazione è delicata. Te, mia cara
Persona-Ormai-Non-Più-Tanto-Misteriosa, hai fatto tutto 'sto bel casino
per farmi uccidere il Gazzi. Neghi di non aver tramato per evitare di
non farmelo fare?»

«L'ho fatto» rispose tranquillo lui, evitando di confondersi con la
quadrupla negazione.

Fabio abbassò l'arma, incredulo.

«Hai davvero messo in moto un piano così complicato, che non aveva quasi
nessuna probabilità di funzionare, che avrebbe ferito così tante
persone, solo per... solo per uccidere lui?»

«Proprio», rispose egli.

Fabio si grattò un improvviso prurito dietro la nuca. «Va bene, ho
capito», bofonchiò. «C'è solo un'ultima cosa che non mi torna.»

«Che cosa?»

Tutto il dolore dell'ultimo anno penetrò in quell'unica parola.
«Perché?»

Una risata proruppe da dietro quel cappuccio.

Fabio lo ignorò e si rivolse al Gazzi. «Giacomino» gli fece, sconsolato.
«Ma che gli hai fatto?»

Altre risate emersero dal cappuccio, ma nessuna risposta arrivò dal
Gazzi.

«Ragazzaccio» lo incalzò Fabio, gesticolando con la sua pistola
«Ricordati che non te lo sto chiedendo per favore.»

Anche la pistola del Govidi finì puntata contro di lui. «Sottoscrivo la
richiesta del buon Fontanelli» flautò. «Ovviamente noialtri abbiamo già
predetto e neutralizzato alcune delle sue mosse, ma sarebbe assai comodo
se Giacomo Gazzi confessasse tutto e ci togliesse qualche dubbio su
alcune delle sue trame.»

Il Gazzi ci mise un sacco di tempo a rispondere, e quando finalmente lo
fece, usò un tono di voce monotono e straziato, come se gli stessero
estorcendo la verità col fuoco.

«Niente, in realtà.»

Fabio lo fissò per un po'.

«Come sarebbe niente?», fece infine.

«Non ho fatto niente, se non dire le cose giuste alle persone giuste.
Non avete niente --- niente, vi dico --- contro di me, perché non ho
fatto assolutamente niente se non esprimere certe opinioni a certe
persone.»

Fabio scoppiò a ridere, completamente spiazzato.

«Col cazzo!» eruppe Bruno Bagonghi, togliendosi il cappuccio. Sul suo
volto, come sempre ben curato e contornato da una folta barba scura, si
dipingeva una selvaggia rabbia.

Si avvicinò minacciosamente al Gazzi, che si ritirò su sé stesso quasi a
voler concentrare tutta la sua massa in un unico, minuscolo punto.

«Il tuo vero cognome non è Gazzi, dico bene?» sputò velenosamente. «Il
tuo vero cognome, quello che porti all'anagrafe, lo hai preso dal
secondo marito di tua madre ed è Gori. Non lo hai mai usato, forse
perché non volevi che la gente ti associasse ad altri Gori che non erano
visti tanto bene nel giro, ad esempio lei.»

Il suo sguardo guizzò verso Lavinia per un solo istante.

«Ma non importa. Gazzi non è il tuo vero cognome, e allo stesso modo
Gaetano Gori non è il tuo vero padre.»

Fabio intervenne, soffocato da un nuovo attacco di ilarità. «Ora gli
dirai --- aha! --- sì, gli dirai che sei suo padre?»

Bruno lo degnò di un solo sguardo, l'espressione indecifrabile.

«Quasi», spifferò a bocca stretta. «Vedi, caro il mio Giacomo»,
proseguì, «quando è morto mio padre, io non ho potuto ereditare tutte le
quote del lanificio ---»

Il Gazzi, intuito improvvisamente dove il Bagonghi stava andando a
parare, vinse la paura e intervenne. «Non sono tuo fratello, coglione!»
gli sputò contro. «E anche se lo fossi, non fregherebbe niente a
nessuno. Non ho io le quote che ti mancano.»

Govidi parlò, la pistola sempre puntata contro Fabio. «Questa può essere
verità. Tuttavia, lei rimane sempre Giacomo Gori, che ha ereditato le
quote del fu Vinicio Gori. Data la recente costituzione di una nuova
società e dati gli ultimi... sviluppi, diciamo così, immaginavamo che
lei potesse beneficiare dal cedere le sue quote di partecipazione a
qualcuno di meno coinvolto. Ci dica a chi progetta di venderle, donarle
o cederle in qualunque altro modo, e noi non avremo più da
importunarla.»

«Io non ho ceduto proprio niente! Non ho mai avuto niente, fin dal
principio!» strillò il Gazzi.

Contrasse il volto, ma non riuscì a impedire a un'evidente delusione di
mostrarvisi.

«Non sono né potente né ben inserito quanto credete! Sono solo un
dipendente del lanificio, niente di più.»

«Dai, non fare così» lo sbeffeggiò Fabio. «Sono sicuro che il tuo
fratellino --- o fratellone? --- ti troverà un posto nella dirigenza ora
che vi siete ritrovati!»

«Vi ripeto che non sono suo fratello!» ribadì il Gazzi, animandosi
sempre di più. «E lei, Govidi, a che cazzo di gioco sta giocando? Mi
meraviglio di lei! Se anche fossi davvero un fratello di sangue di
quest'altro rincoglionito, non lo sono di certo per legge, quindi non
avrei mai potuto ereditare un bel niente! Sapete solo quello che avete
sentito dire, non avete niente, niente su di me!»

Le ultime parole rimbombarono sinistramente per tutto il cimitero.

«E poi la vostra società di merda fra qualche giorno porterà i libri in
tribunale», concluse. «Non saranno certo quelle quote a salvarvi.»

«Lo so bene» ringhiò il Bagonghi. «La vecchia società non può essere
salvata, con buona pace dell'anima di mio padre. Ma vedi, la mia morte
ha sbloccato la situazione in un modo piuttosto interessante: mia
sorella rinuncerà a ereditare le quote della vecchia SNC, che adesso non
è nient'altro che una bad company, e anche se questo significa che il
capannone sarà alla portata delle tue grinfie o di quelle del curatore
che lo svenderà, gran parte del patrimonio, i telai e gli altri asset
sono stati ceduti alla nuova SRL e tu non potrai metterci le mani in
alcun modo!»

«Perfetto», sputò una voce dura come il marmo, il sarcasmo evidente.

Tutti i presenti si voltarono verso la fonte di quella parola.

«Quindi te sei morto», sputò Lavinia, arrabbiata come non mai, «per
passare tutto a quel cinese --- che tra l'altro è un delinquente peggio
di te, e che se speri che ti tenga in conto ora che gli hai fatto avere
il capannone e i telai, beh, te tu sei tutto grullo! --- ma lascia fare,
te hai fatto ogni cosa per staccarti dai Gori?»

Il Bagonghi la guardò come se non l'avesse mai vista prima di allora.

«Non ti ho mai detto nulla, ma cazzo!» proseguì lei. «Sei un dirigente,
hai per le mani tanti di quei soldi da far schifo, pagalo un consulente
serio ogni tanto! Un avvocato, un notaio, anche solo un cazzo di
ragioniere! Ti sei sempre affidato a questo lungagnone per ogni cosa! Ma
come fa un ingegnere --- che manco è ingegnere per davvero! --- a farti
da supporto in queste storie! Ti costerà poco, ma se fosse alto per
davvero tanto quanto è rintronato, berrebbe dalle grondaie! Io non ce
l'ho i tu' soldi, infatti m'è toccato andare dal Gazzi! Che sarà pure
una merda, ma almeno il su' mestiere più o meno lo sa fare!»

«Aha! Ecco perché gli davi retta, lavorava per te!» esclamò Fabio,
grattandosi distrattamente la barba con la pistola. «Oggi non smetto mai
di imparare.»

«Te sta' bòno, che con te ci ragiono dopo. Ma te, Bruno...»

La ragazza rabbrividì appena nel rivolgersi col suo nome all'amico che
credeva morto.

«Te almeno le leggi le carte che il tu' lacchè ti fa firmare? O almeno
tu pa' lo ascoltavi? Lanificio Bagonghi e Gori! Gori, Dio c...! Non
ti è neanche passato per quella testaccia di chiedermi se magari ne
sapevo qualcosa di questa faccenda? Giacomo Gori è il mi' zio! Lui è
vecchio e gli importa una sega, figlioli non ce n'ha, con due lire
gliel'ho comprate io le quote!»

Govidi fischiò sorpreso.

«Questo sì che è uno sviluppo interessante», tubò, completamente
indifferente agli insulti che la ragazza gli aveva rivolto. «Signorina
Gori, la metterò presto in contatto con il signor Wei, è probabile che
alla luce di tutto questo voglia farle un'offerta per acquisire in toto
quello che rimane della vecchia società.»

Fabio fu improvvisamente travolto da un potentissimo attacco di risate e
per poco non cadde a terra.

«Che c'è?» lo sgridò il Bagonghi, furioso come non mai. «Le mie
disgrazie tutt'a un tratto ti appassionano?»

«No, è che --- cioè, sì, certo», sghignazzò Fabio. «Una faida familiare
in cui te ti fingi morto per mettere alle strette uno che credi essere
tuo fratellastro, beh, è sicuramente appassionante a dire poco. Certo,
non raggiunge le vette di follia del tuo piano per farmi uccidere il
Gazzi --- che poi, scusa, perché lo volevi morto se poi sei morto tu
stesso per salvare i tuoi soldi? Lasciamo stare, non è che ho capito
proprio tutto.»

«E meno male che quello pazzo è il Fontanelli», intervenne Denise, che
aveva stampato in faccia lo sconforto più totale.

«Sì, infatti», concordò Fabio. «Ma vedete, la cosa divertente è
un'altra.»

Scoprì tutte le sue tre dozzine di denti in un tanto meraviglioso quanto
beffardo sorriso.

«Mi sono improvvisamente accorto che io non ho più il mio cellulare, e
che Vittoria è sparita.»

Lavinia e Denise si guardarono intorno; l'altra ragazza, in effetti, non
c'era più.

Sul volto di Fabio si dipinse un'espressione che trasmetteva un profondo
sollievo.

«Che spettacolo!», esclamò con calore. «E così tutto si chiude. Era
ovvio che il colpo di scena finale avrebbe dovuto toccare a lei! Con il
mio telefono, che ho comprato vendendo il suo!»

Tutti i presenti lo guardarono confusi.

«Eh sì, ragazzacci, torna tutto. Tutto! Persino le mie visioni avevano
quasi senso, pensate un po'!»

Denise esternò il suo scetticismo con un pretestuoso colpo di tosse.

Fabio la ignorò.

Si avvicinò Bruno Bagonghi, la pistola nuovamente salda in mano, e lo
guardò dritto negli occhi.

«Sei sempre stato tu il mio nemico», gli disse con estrema tranquillità.
«Ma sei stato uno sciocco a venire qui stamani, Bruno. Credo che quella
ragazzina abbia finalmente fatto qualcosa di sensato e, a meno che non
mi sbagli di grosso, fra poco ci troveremo a raccontare questa storia ai
carabinieri.»

Casa Circondariale di Prato "La Dogaia".

Un giorno a caso di un mese a caso.

Un uomo bruno e barbuto, alto ma un po' torto, rimirava pensieroso il
prodotto di quello che era stato il suo unico passatempo dall'inizio
della prigionia.

La Repubblica, prima pagina, taglio medio.

TORNA DOPO MESI E FA ARRESTARE UN MORTO

LA FIDANZATA: "CHE CAZZO SUCCEDE?"

La Nazione, prima pagina, titolo principale.

RAGAZZO SCOMPARSO DENUNCIA IMPRENDITORE MORTO: CARABINIERI ARRESTANO
TUTTI E DUE

Il Tirreno, prima pagina, articolo di fondo.

IMPRENDITORE CREDUTO MORTO È VIVO: SOSPETTA PISTA MAFIOSA NELLA VENDITA
DEL SUO LANIFICIO

Notizie di Prato, articolo online.

BAGONGHI È VIVO, LEKA È MORTO E FONTANELLI È TORNATO: SCONCERTANTE LA
VERITÀ DIETRO LA SURREALE VICENDA

La svolta nella vicenda che ha coinvolto l'ormai tristemente famoso
Lanificio Bagonghi e Gori, a dir poco rasenta il ridicolo. Una
telefonata anonima, ricevuta la mattina dello scorso giorno, ha
consentito a una pattuglia dei carabinieri di individuare Fabio
Fontanelli, la cui scomparsa era stata denunciata ormai da mesi, e Bruno
Bagonghi, il noto rampollo della famiglia Bagonghi che aveva ceduto lo
scorso mese gran parte dei fondi del suo storico, omonimo lanificio a
una holding cinese, appena qualche giorno prima di darsi per morto con
tanto di finto funerale. Fontanelli si è subito arreso, consegnando di
sua volontà una pistola, dei documenti falsi e una certa quantità di
sostanze stupefacenti; una volta portato in questura, ha inoltre
confessato una lunga serie di crimini. Bagonghi, invece, supportato da
un altro individuo sconosciuto alle autorità e ancora latitante, ha
ingaggiato una spettacolare sparatoria prima di essere finalmente
catturato [...]

Con molta calma, l'uomo staccò gli occhi quei frammenti di articoli,
concedendo uno sguardo alla copia de La Repubblica che aveva appena
ricevuto.

Il titolo dell'articolo di fondo era per lui di estremo interesse.

SCOMPARE, TORNA COL MORTO E SCOMPARE ANCORA

LA (EX?) FIDANZATA: "ORA MI SONO ROTTA IL CAZZO"

L'uomo barbuto lasciò perdere per un attimo la sua rassegna stampa, e
rivolse un'occhiata assente al poco che vedeva del mondo esterno.

Si lasciò tangere il volto dalla luce del sole che filtrava attraverso
le sbarre, timida e fioca, quasi come se temesse di passare per quella
minuscola finestra.

Sospirò.

"Fabio... questa te la faccio pagare", pensò per l'ennesima volta,
lasciandosi corrompere dal rancore. "Non so come e non so quando, ma
giuro che questa te la faccio proprio pagare".

Lo sguardo gli corse nuovamente al giornale.

Sorrise: la partita non era ancora persa, era solo cambiato il suo
avversario.

Presidio ospedaliero di Prato "Misericordia e Dolce".

Un giorno a caso di un mese a caso.

Una ragazza riccia e una sua collega più anziana discutevano
svogliatamente del più e del meno, sorseggiando di tanto in tanto un
pessimo caffè.

Il fumo delle loro sigarette non riusciva a uscire del tutto dal
minuscolo abbaino, unica fonte di luce naturale di cui godeva quel
corridoio. L'aria ingrigita di quel tetro ambiente era perfettamente in
linea con il loro umore: dopo anni di servizio in quel manicomio, una
profonda apatia era l'unica difesa possibile contro il peso schiacciante
della loro sanità mentale, che lì era più unica che rara.

Una risata sguaiata eruppe in quel corridoio, sovrastando il sommesso
chiacchiericcio delle due infermiere.

Senza dare il minimo segno di sorpresa, la più anziana resse la
sigaretta in bocca e preparò la mano chiusa a pugno. La più giovane la
imitò, e le due cominciarono il loro consueto gioco di morra cinese che
aveva in palio il resto della pausa.

La giovane perse, ma provò a rilanciare.

«Un cicchino che è il Fontanelli», fece spassionata, mentre spengeva
rassegnata quella che era la penultima sigaretta che aveva.

L'altra infermiera sorrise appena, scuotendo il capo.

La ragazza più giovane si avviò allora verso la fonte di quel rumore,
che nel frattempo non aveva dato alcun cenno di cessare.

Aveva intuito subito chi potesse essere a ridere in quel modo, così
sguaiatamente, senza alcun tipo di contegno; seguiva spesso quel
paziente, e al momento era l'unico in struttura che non sembrava trarre
beneficio dai farmaci.

Era un ragazzo giovane e piuttosto educato, che passava la maggior parte
del tempo a leggere e scrivere.

A volte le veniva quasi da pensare che fosse stato ricoverato per
sbaglio, tanto le sembrava sano di mente rispetto agli altri occupanti
della clinica. Altre volte, invece, quel ragazzo si abbandonava a quelli
che sembravano essere dei banali episodi psicotici che per qualche
strano motivo le medicine non riuscivano a impedire.

La giovane infermiera entrò tranquilla nella stanza del giovane paziente
mentre egli, afflosciatosi su una sedia, le braccia e la testa
abbandonate, stava quasi letteralmente soffocando dalle risate.

Con un movimento ben preciso e senza la minima esitazione, la ragazza
gli sostenne la testa, assicurandosi che il suo collo rimanesse ben
dritto e le sue vie respiratorie libere fino a che la risata nervosa non
fosse passata.

«Oggi non mi ha neanche salutato quando sono entrata», disse
l'infermiera al paziente per cercare di distrarlo e agevolare la fine
dell'episodio.

Per qualche motivo si davano del lei, anche se i due avevano circa la
sua stessa età.

Quello, fra una risata e l'altra, riprese parzialmente il controllo
delle braccia e indicò qualcosa sulla sua scrivania.

Lei prese quel giornale, sempre sorreggendogli la testa.

Il Corriere della Sera, prima pagina, taglio medio.

TORNA RAGAZZA SCOMPARSA A BARCELLONA I GENITORI LA RINNEGANO: NON È
LEI

Per quanto la storia potesse essere buffa, non la fece ridere neanche un
po'. Lei non rideva mai quando era al lavoro.

La sua aura di apatia in qualche modo parve contagiare il suo paziente,
che riprese gradualmente il controllo di sé.

«Come va col suo lavoro, Fontanelli?» lo distrasse la ragazza, mentre
gli sentiva il polso.

«Credo... credo di aver finito», ansimò quello.

«Butterà via tutto e ricomincerà da capo?»

«Credo proprio di sì.»

L'infermiera soppresse il sorriso che le si voleva dipingere sul volto.
Non doveva sorridere al lavoro.

«Guardi che non deve comportarsi da pazzo solo perché la teniamo qui.»

Lui cercò lo sguardo della ragazza. «Ah, no?» le disse, ostentando un
disarmante candore.

La ragazza si lasciò sfuggire uno sbuffo pericolosamente simile a una
risata.

«Mi scusi per stamani», proseguì il ragazzo. «Ero... di pessimo umore,
diciamo così.»

«Si figuri», fece lei automaticamente. «Adesso, invece? Si sente di buon
umore?»

Lui non rispose subito. La guardò per qualche istante dritta negli
occhi, uno strano scintillio in quello sguardo.

Quando finalmente parlò, le disse: «Diciamo... che ho appena visto
un'opportunità di fare qualcosa di divertente.»

Lei lo studiò un istante. Era la prima volta che lo vedeva così animato;
forse avrebbero dovuto rincarare la sua dose di farmaci, giusto per
stare sicuri.

«E cosa sarebbe? Vuole raccontarmelo?»

Il ragazzo esibì un sorriso inquietante: gli angoli delle sue labbra si
erano arricciati in un modo che era semplicemente malvagio, perverso.

«No, per ora credo di no», dichiarò con l'aria di nascondere chissà
cosa. «Lei domani è di mattina, vero? Allora credo che glielo farò
sapere domani. Mi sembra assai più appropriato.»



L'infermiera non si stupì più di tanto quando, l'indomani, nella stanza
assegnata a Fabio Fontanelli non trovò nessuno.

Delle parole scritte con cura su un fogliaccio annunciavano il suo
addio.

Cara inf. F.L.,

Ho una cosetta simpatica da fare, perciò starò via per un po'. Non si
preoccupi per me, ora che non sono più lì da voi non mi sento più
moralmente obbligato ad avere qualche psicosi una volta ogni tanto.

Spero di non averla messa in un bel casino. Non so chi è responsabile
per me in quella metaforica-ma-neanche-del-tutto gabbia di matti; se è
lei, sappia che mi dispiace. Casomai questo la portasse a dichiarare che
la sua vita è ormai rovinata, e che non le rimane altro da fare che
ricominciare da capo cambiando nome e connotati, mi sento di
consigliarle caldamente di non farlo --- se non altro, perché quella è
la mia follia e, se deve impazzire, che se ne trovi una tutta sua.

Non mi dimenticherò di lei, anzi: le prometto che appena mi annoierò di
quello che sto andando a fare verrò a trovarla.

Suo, F.F.

Per la prima volta da quando lavorava lì, quella ragazza si concesse un
vero, sincero sorriso.

P.S. 

Io non avrò più il tempo di comportarmi da pazzo, è vero, ma qualcuno
dovrà pur farlo: le lascio in eredità un piccolo assaggio del mio
tormento: l'ultima stesura delle mie regole, con le quali ormai dovrebbe
avere una certa familiarità. 

Le legga, se le va; poi le butti via e le riscriva da capo, cambiando
poco o niente. Ripeta questa procedura fino a due volte al giorno,
preferibilmente dopo i pasti. Se possibile, le peggiori ad ogni
iterazione, e si lamenti costantemente di quanto era migliore la stesura
originale. 

Confido che lo farà.

Il sorriso dell'infermiera si allargò.

Stare al Mondo

Parte prima: Criptici Avvertimenti

1. Non perdere mai di vista l'orizzonte, ma guarda anche dove metti
i piedi.

1 bis. Non fissare il sole troppo a lungo, o non ti accorgerai che
ci sono anche altre stelle.

2. Esitare è facile, ma raramente è utile. Pensare è costoso, ma
spesso è saggio.

3. Gli impulsi vanno presi in considerazione, non semplicemente
seguiti né soppressi.

Parte seconda: Relazionarsi con La Realtà

4. Le sue interpretazioni possono essere tante, ma la realtà è una
sola.

5. Il mondo dentro la tua testa e il mondo reale sono ben distinti.
Dedica ogni sforzo possibile per mantenerli, se non coincidenti, almeno
simili.

6. Il modello binario del bene e del male è pura fantasia, ma
comunque molto efficace. Se lo usi, scegli a priori le definizioni di
bene e male con estrema attenzione.

Parte terza: Relazionarsi con Te Stesso

7. Tempo ed energia sono tutto ciò che hai: usali con parsimonia.

8. Sii severo nell'individuare i tuoi errori, ma indulgente nel
perdonarteli.

9. Se sei forte, il tuo interesse è apparire innocuo; se sei
debole, il tuo interesse è diventare forte.

10. Scegli bene le battaglie che vuoi combattere. Se riesci, è
meglio scegliere quelle che puoi vincere.

Parte quarta: Relazionarsi con Gli Altri

11. Non valutare una persona solo in base ai suoi interessi o alle
sue preferenze, ma non ignorarne le implicazioni.

12. Quando sei frainteso, anche se qualcuno è effettivamente troppo
stupido per capire, tu comunque non sei stato in grado di spiegare.

12 bis. Discorsi semplici per menti semplici; serba la complessità
per chi è in grado di capirla.

13. Quando sei tentato di disperarti per la stupidità di qualcuno,
pensa a quelle volte in cui tu sei stato ancora più stupido.

14. Essere gentili è faticoso, ma spesso vale lo sforzo: la
gentilezza è gratuita, farsi perdonare no.

15. Menti solo quando non puoi assolutamente evitarlo. La verità è
la tua bandiera, la menzogna il tuo pugnale.

La ragazza piegò con cura quelle carte e le nascose sotto il camice.

Qualcosa in lei era cambiato.

Simone Cipriani nasce a Firenze nel '92 e vende subito l'anima a Il
Diavolo™, perché fresche valgono di più.

Dopo aver corrotto tutto il corruttibile, comincia finalmente a
divulgare Il Male™ nella folle speranza di esserne redento.

Avido lettore e generoso scrittore, impavido musicista e audace
programmatore, Simone non sta mai fermo un secondo. Sostiene di
abbracciare Il Vuoto™ come filosofia di vita, ma in realtà ne ha terrore
e lo riempie con tutto ciò che trova.
